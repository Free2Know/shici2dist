{
  "_id": "8d8d004d444d402d975a375bbb977a67",
  "name": "北邙行",
  "contents": [
    "北邙山头少闲土，",
    "尽是洛阳人旧墓。",
    "旧墓人家归葬多，",
    "堆著黄金无买处。",
    "天涯悠悠葬日促，",
    "冈坂崎岖不停毂。",
    "高张素幕绕铭旌，",
    "夜唱挽歌山下宿。",
    "洛阳城北复城东，",
    "魂车祖马长相逢。",
    "车辙广若长安路，",
    "蒿草少于松柏树。",
    "涧底盘陀石渐稀，",
    "尽向坟前作羊虎。",
    "谁家石碑文字灭，",
    "后人重取书年月。",
    "朝朝车马送葬回，",
    "还起大宅与高台。"
  ],
  "ptype": null,
  "poetName": "王建",
  "poetId": "e7908ed42dc84e5a98e44132daf727fa",
  "form": "未知",
  "tags": [
    "06.唐代",
    "王建",
    ""
  ]
}