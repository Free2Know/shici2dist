{
  "_id": "221cd262d032475aaf0331c3cd5a5e27",
  "name": "凉州令·梁州令",
  "contents": [
    "翠树芳条颭。",
    "的的裙腰初染。",
    "佳人携手弄芳菲，",
    "绿阴红影，",
    "共展双纹簟。",
    "插花照影窥鸾鉴。",
    "只恐芳容减。",
    "不堪零落春晚，",
    "青苔雨後深红点。",
    "一去门闲掩。",
    "重来却寻朱槛。",
    "离离秋实弄轻霜，",
    "娇红脉脉，",
    "似见胭脂脸。",
    "人非事往眉空敛。",
    "谁把佳期赚。",
    "芳心只愿长依旧，",
    "春风更放明年艳。"
  ],
  "ptype": null,
  "poetName": "欧阳修",
  "poetId": "5a214a56e99a41d691e935f78fdd3f10",
  "form": "词",
  "tags": [
    "07.宋代",
    "欧阳修",
    ""
  ]
}