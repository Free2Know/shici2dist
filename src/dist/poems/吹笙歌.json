{
  "_id": "1292d0dbfa5c4705811f358413f391cb",
  "name": "吹笙歌",
  "contents": [
    "信陵名重怜高才，",
    "见我长吹青眼开。",
    "便出燕姬再倾醑，",
    "此时花下逢仙侣。",
    "弯弯狂月压秋波，",
    "两条黄金玄黄雾。",
    "逸艳初因醉态见，",
    "浓春可是韶光与。",
    "纤纤软玉捧暖笙，",
    "深思香风吹不去。",
    "檀唇呼吸宫商改，",
    "怨情渐逐清新举。",
    "岐山取得娇凤雏，",
    "管中藏著轻轻语。",
    "好笑襄王大迂阔，",
    "曾卧巫云见神女。",
    "银锁金簧不得听，",
    "空劳翠辇冲泥雨。"
  ],
  "ptype": null,
  "poetName": "秦韬玉",
  "poetId": "52742587a81e4d35a6629000d3e78a62",
  "form": "未知",
  "tags": [
    "06.唐代",
    "秦韬玉",
    ""
  ]
}