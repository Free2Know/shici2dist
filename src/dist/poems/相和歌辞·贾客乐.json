{
  "_id": "4d388a7d304a4d5cb5515a73b808283e",
  "name": "相和歌辞·贾客乐",
  "contents": [
    "金陵向西贾客多，",
    "船中生长乐风波。",
    "欲发移船近江口，",
    "船头祭神各浇酒。",
    "停杯共说远行期，",
    "入蜀经蛮远别离。",
    "金多众中为上客，",
    "夜夜算缗眠独迟。",
    "秋江初月猩猩语，",
    "孤帆夜发满湘渚。",
    "水工持楫防暗滩，",
    "直过山边及前侣。",
    "年年逐利西复东，",
    "姓名不在县籍中。",
    "农夫税多长辛苦，",
    "弃业长为贩卖翁。"
  ],
  "ptype": null,
  "poetName": "张籍",
  "poetId": "e28934ff12d24f49af3b3cf028d21fec",
  "form": "未知",
  "tags": [
    "06.唐代",
    "张籍",
    ""
  ]
}