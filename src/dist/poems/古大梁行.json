{
  "_id": "4c396dd4d8634cee846fe8e2e9ba8247",
  "name": "古大梁行",
  "contents": [
    "古城莽苍饶荆榛，",
    "驱马荒城愁杀人。",
    "魏王宫观尽禾黍，",
    "信陵宾客随灰尘。",
    "忆昨雄都旧朝市，",
    "轩车照耀歌钟起。",
    "军容带甲三十万，",
    "国步连营一千里。",
    "全盛须臾那可论，",
    "高台曲池无复存。",
    "遗墟但见狐狸迹，",
    "古地空馀草木根。",
    "暮天摇落伤怀抱，",
    "倚剑悲歌对秋草。",
    "侠客犹传朱亥名，",
    "行人尚识夷门道。",
    "白璧黄金万户侯，",
    "宝刀骏马填山丘。",
    "年代凄凉不可问，",
    "往来唯有水东流。"
  ],
  "ptype": null,
  "poetName": "高适",
  "poetId": "6886e425564a4c848b1622506a4a0581",
  "form": "未知",
  "tags": [
    "06.唐代",
    "高适",
    ""
  ]
}