{
  "_id": "aa5ac18fefea4711a3e8e9a01682c5ab",
  "name": "赠兖州孟都督",
  "contents": [
    "少年亲事冠军侯，",
    "中岁仍迁北兖州。",
    "露冕宁夸汉车服，",
    "下帷常讨鲁春秋。",
    "后斋草色连高阁，",
    "事简人稀独行乐。",
    "闲心近掩陶使君，",
    "诗兴遥齐谢康乐。",
    "远山重叠水逶迤，",
    "落日东城闲望时。",
    "不见双亲办丰膳，",
    "能留五马尽佳期。",
    "北场争转黄金勒，",
    "爱客华亭赏秋色。",
    "卷帘满地铺氍毹，",
    "吹角鸣弦开玉壶。",
    "愿学平原十日饮，",
    "此时不忍歌骊驹。"
  ],
  "ptype": null,
  "poetName": "韩翃",
  "poetId": "ac2ec95c7b1044ef8cfb880fab746dee",
  "form": "未知",
  "tags": [
    "06.唐代",
    "韩翃",
    ""
  ]
}