{
  "_id": "8f5fd62b3b884866b6ded15e35af6f74",
  "name": "送万巨",
  "contents": [
    "汉相见王陵，",
    "扬州事张禹。",
    "风帆木兰楫，",
    "水国莲花府。",
    "百丈清江十月天，",
    "寒城鼓角晓钟前。",
    "金炉促膝诸曹吏，",
    "玉管繁华美少年。",
    "有时过向长干地，",
    "远对湖光近山翠。",
    "好逢南苑看人归，",
    "也向西池留客醉。",
    "高柳垂烟橘带霜，",
    "朝游石渚暮横塘。",
    "红笺色夺风流座，",
    "白苎词倾翰墨场。",
    "夫子前年入朝后，",
    "高名籍籍时贤口。",
    "共怜诗兴转清新，",
    "继远家声在此身。",
    "屈指待为青琐客，",
    "回头莫羡白亭人。"
  ],
  "ptype": null,
  "poetName": "韩翃",
  "poetId": "ac2ec95c7b1044ef8cfb880fab746dee",
  "form": "未知",
  "tags": [
    "06.唐代",
    "韩翃",
    ""
  ]
}