{
  "_id": "8217189eabd74c1d9e77b8739e6833b1",
  "name": "秋日将离滑台酬所知二首",
  "contents": [
    "身起中宵骨亦惊，",
    "一分年少已无成。",
    "松吹竹簟朝眠冷，",
    "雨湿蔬餐宿疾生。",
    "僮汲野泉兼土味，",
    "马磨霜树作秋声。",
    "相知莫话诗心苦，",
    "未似前贤取得名。",
    "灯涩秋光静不眠，",
    "叶声身影客窗前。",
    "闲园露湿鸣蛩夜，",
    "急雨风吹落木天。",
    "城见远山应北岳，",
    "野多空地本南燕。",
    "明朝欲别忘形处，",
    "愁把离杯听管弦。"
  ],
  "ptype": null,
  "poetName": "薛能",
  "poetId": "9a308a5044d74e098d25d85996f72109",
  "form": "未知",
  "tags": [
    "06.唐代",
    "薛能",
    ""
  ]
}