{
  "_id": "4a359bdcb44045ea836ccb1bd8dc2628",
  "name": "示添丁",
  "contents": [
    "春风苦不仁，",
    "呼逐马蹄行人家。",
    "惭愧瘴气却怜我，",
    "入我憔悴骨中为生涯。",
    "数日不食强强行，",
    "何忍索我抱看满树花。",
    "不知四体正困惫，",
    "泥人啼哭声呀呀。",
    "忽来案上翻墨汁，",
    "涂抹诗书如老鸦。",
    "父怜母惜掴不得，",
    "却生痴笑令人嗟。",
    "宿舂连晓不成米，",
    "日高始进一碗茶。",
    "气力龙钟头欲白，",
    "凭仗添丁莫恼爷。"
  ],
  "ptype": null,
  "poetName": "卢仝",
  "poetId": "0c0878928a0b44d181487dd20f6a78af",
  "form": "未知",
  "tags": [
    "06.唐代",
    "卢仝",
    ""
  ]
}