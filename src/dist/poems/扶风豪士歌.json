{
  "_id": "42a52f0aae7e4efd83e3b770de3644a7",
  "name": "扶风豪士歌",
  "contents": [
    "洛阳三月飞胡沙，",
    "洛阳城中人怨嗟。",
    "天津流水波赤血，",
    "白骨相撑如乱麻。",
    "我亦东奔向吴国，",
    "浮云四塞道路赊。",
    "东方日出啼早鸦，",
    "城门人开扫落花。",
    "梧桐杨柳拂金井，",
    "来醉扶风豪士家。",
    "扶风豪士天下奇，",
    "意气相倾山可移。",
    "作人不倚将军势，",
    "饮酒岂顾尚书期。",
    "雕盘绮食会众客，",
    "吴歌赵舞香风吹。",
    "原尝春陵六国时，",
    "开心写意君所知。",
    "堂中各有三千士，",
    "明日报恩知是谁。",
    "抚长剑，",
    "一扬眉，",
    "清水白石何离离。",
    "脱吾帽，",
    "向君笑。",
    "饮君酒，",
    "为君吟。",
    "张良未逐赤松去，",
    "桥边黄石知我心。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}