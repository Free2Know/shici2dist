{
  "_id": "4a0d3433c1cb45a48a5b6412c9fa6505",
  "name": "桃竹杖引，赠章留后",
  "contents": [
    "江心蟠石生桃竹，",
    "苍波喷浸尺度足。",
    "斩根削皮如紫玉，",
    "江妃水仙惜不得。",
    "梓潼使君开一束，",
    "满堂宾客皆叹息。",
    "怜我老病赠两茎，",
    "出入爪甲铿有声。",
    "老夫复欲东南征，",
    "乘涛鼓枻白帝城。",
    "路幽必为鬼神夺，",
    "拔剑或与蛟龙争。",
    "重为告曰：杖兮杖兮，",
    "尔之生也甚正直，",
    "慎勿见水踊跃学变化为龙。",
    "使我不得尔之扶持，",
    "灭迹于君山湖上之青峰。",
    "噫，",
    "风尘澒洞兮豺虎咬人，",
    "忽失双杖兮吾将曷从。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}