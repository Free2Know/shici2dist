{
  "_id": "3320f66e6e25433a9d2000d01c0d708e",
  "name": "华原磬－刺乐工非其人也",
  "contents": [
    "华原磬，",
    "华原磬，",
    "古人不听今人听。",
    "泗滨石，",
    "泗滨石，",
    "今人不击古人击。",
    "今人古人何不同，",
    "用之舍之由乐工。",
    "乐工虽在耳如壁，",
    "不分清浊即为聋。",
    "梨园弟子调律吕，",
    "知有新声不如古。",
    "古称浮磬出泗滨，",
    "立辨致死声感人。",
    "宫悬一听华原石，",
    "君心遂忘封疆臣。",
    "果然胡寇从燕起，",
    "武臣少肯封疆死。",
    "始知乐与时政通，",
    "岂听铿锵而已矣。",
    "磬襄入海去不归，",
    "长安市儿为乐师。",
    "华原磬与泗滨石，",
    "清浊两声谁得知。"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}