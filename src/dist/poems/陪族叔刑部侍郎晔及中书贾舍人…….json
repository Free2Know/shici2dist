{
  "_id": "c03b7d1d7f6944fcbbef99d31ac5c699",
  "name": "陪族叔刑部侍郎晔及中书贾舍人……",
  "contents": [
    "洞庭西望楚江分，",
    "水尽南天不见云。",
    "日落长沙秋色远，",
    "不知何处吊湘君。",
    "南湖秋水夜无烟，",
    "耐可乘流直上天。",
    "且就洞庭赊月色，",
    "将船买酒白云边。",
    "洛阳才子谪湘川，",
    "元礼同舟月下仙。",
    "记得长安还欲笑，",
    "不知何处是西天。",
    "洞庭湖西秋月辉，",
    "潇湘江北早鸿飞。",
    "醉客满船歌白苎，",
    "不知霜露入秋衣。",
    "帝子潇湘去不还，",
    "空馀秋草洞庭间。",
    "淡扫明湖开玉镜，",
    "丹青画出是君山。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}