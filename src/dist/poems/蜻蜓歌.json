{
  "_id": "fa9e228bddc54fca96c46c3e856749e6",
  "name": "蜻蜓歌",
  "contents": [
    "黄河中流日影斜，",
    "水天一色无津涯，",
    "处处惊波喷流飞雪花。",
    "篙工楫师力且武，",
    "进寸退尺莫能度。",
    "吾甚惧。",
    "念汝小虫子，",
    "造化借羽翼。",
    "随风戏中流，",
    "翩然有馀力。",
    "吾不如汝无他，",
    "无羽翼。",
    "吾若有羽翼，",
    "则上叩天关。",
    "为圣君请贤臣，",
    "布惠化于人间。",
    "然后东飞浴东溟，",
    "吸日精，",
    "撼若木之英，",
    "纷而零。",
    "使地上学仙之子，",
    "得而食之皆长生。",
    "不学汝无端小虫子，",
    "叶叶水上无一事，",
    "忽遭风雨水中死。"
  ],
  "ptype": null,
  "poetName": "卢仝",
  "poetId": "0c0878928a0b44d181487dd20f6a78af",
  "form": "未知",
  "tags": [
    "06.唐代",
    "卢仝",
    ""
  ]
}