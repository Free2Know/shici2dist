{
  "_id": "f9f2629af19c47ec99f879c7458ab5bf",
  "name": "花心动",
  "contents": [
    "尘满人间，",
    "有谁能，",
    "分得广寒风度。",
    "漫道小娇，",
    "疑是前身，",
    "曾到岩花深处。",
    "九霄宫殿春长好，",
    "只合伴、霓裳仙侣。",
    "问何事，",
    "等闲回首，",
    "却迷尘趣。",
    "缥缈琼楼玉宇。",
    "柰雾鬓烟鬟，",
    "不胜风露。",
    "小试旧妆，",
    "才近芳尊，",
    "已变世间歌舞。",
    "想应羞见嫦娥寡，",
    "重来傍、巫山行雨。",
    "总忘了，",
    "青冥向来去路"
  ],
  "ptype": null,
  "poetName": "邵亨贞",
  "poetId": "f70bc6556e0642a3b2c29dfefb9e1a13",
  "form": "词",
  "tags": [
    "08.元代",
    "邵亨贞",
    ""
  ]
}