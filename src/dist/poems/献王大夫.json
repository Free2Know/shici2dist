{
  "_id": "f6159f2db0814c6e96a74c51e90d77cf",
  "name": "献王大夫",
  "contents": [
    "高情不与俗人知，",
    "耻学诸生取桂枝。",
    "荀宋五言行世早，",
    "巢由三诏出溪迟。",
    "操心已在精微域，",
    "落笔皆成典诰词。",
    "一鹗难成燕雀伍，",
    "非熊本是帝王师。",
    "贤臣虽蕴经邦术，",
    "明主终无谏猎时。",
    "莫道百僚忧礼绝，",
    "兼闻七郡怕天移。",
    "直缘材力头头赡，",
    "专被文星步步随。",
    "不信重言通造化，",
    "须臾便可变荣衰。"
  ],
  "ptype": null,
  "poetName": "方干",
  "poetId": "06f0291dac634a49ab474dd7cadbf853",
  "form": "未知",
  "tags": [
    "06.唐代",
    "方干",
    ""
  ]
}