{
  "_id": "3a85f97887ec4008b6320c797e323a51",
  "name": "相和歌辞·采菱行",
  "contents": [
    "白马湖平秋日光，",
    "紫菱如锦彩鸾翔。",
    "荡舟游女满中央，",
    "采菱不顾马上郎。",
    "争多逐胜纷相向，",
    "时转兰桡破轻浪。",
    "长鬟弱袂动参差，",
    "钗影钏文浮荡漾。",
    "笑语哇咬顾晚晖，",
    "蓼花绿岸扣舷归。",
    "归来共到市桥步，",
    "野蔓系船萍满衣。",
    "家家竹楼临广陌，",
    "下有连樯多估客。",
    "携觞荐芰夜经过，",
    "醉踏大堤相应歌。",
    "屈平祠下沅江水，",
    "月照寒波白烟起。",
    "一曲南音此地闻，",
    "长安北望三千里。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}