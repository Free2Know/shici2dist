{
  "_id": "30c6b0a49ad64ec889fa42eeab0c2ea1",
  "name": "赠郑女郎",
  "contents": [
    "艳阳灼灼河洛神，",
    "珠帘绣户青楼春。",
    "能弹箜篌弄纤指，",
    "愁杀门前少年子。",
    "笑开一面红粉妆，",
    "东园几树桃花死。",
    "朝理曲，",
    "暮理曲，",
    "独坐窗前一片玉。",
    "行也娇，",
    "坐也娇，",
    "见之令人魂魄销。",
    "堂前锦褥红地炉，",
    "绿沈香榼倾屠苏。",
    "解佩时时歇歌管，",
    "芙蓉帐里兰麝满。",
    "晚起罗衣香不断，",
    "灭烛每嫌秋夜短。"
  ],
  "ptype": null,
  "poetName": "薛馧",
  "poetId": "4fb94fdabf924a02aa2e669622f0f2e9",
  "form": "未知",
  "tags": [
    "06.唐代",
    "薛馧",
    ""
  ]
}