{
  "_id": "fa6b55b438ed4ec0bfbf62f5f4fb365f",
  "name": "梦上天",
  "contents": [
    "梦上高高天，",
    "高高苍苍高不极。",
    "下视五岳块累累，",
    "仰天依旧苍苍色。",
    "蹋云耸身身更上，",
    "攀天上天攀未得。",
    "西瞻若水兔轮低，",
    "东望蟠桃海波黑。",
    "日月之光不到此，",
    "非暗非明烟塞塞。",
    "天悠地远身跨风，",
    "下无阶梯上无力。",
    "来时畏有他人上，",
    "截断龙胡斩鹏翼。",
    "茫茫漫漫方自悲，",
    "哭向青云椎素臆。",
    "哭声厌咽旁人恶，",
    "唤起惊悲泪飘露。",
    "千惭万谢唤厌人，",
    "向使无君终不寤。"
  ],
  "ptype": null,
  "poetName": "元稹",
  "poetId": "9863285b1f514da9a74432fd80c442aa",
  "form": "未知",
  "tags": [
    "06.唐代",
    "元稹",
    ""
  ]
}