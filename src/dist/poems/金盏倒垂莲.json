{
  "_id": "3f4e6c6d6b64442aab45e0a620d9f38d",
  "name": "金盏倒垂莲",
  "contents": [
    "谷雨初晴，",
    "对晓霞乍敛，",
    "暖风凝露。",
    "翠云低映，",
    "捧花王留住。",
    "满阑嫩红贵紫，",
    "道尽得、韶光分付。",
    "禁篽浩荡，",
    "天香巧随天步。",
    "群仙倚春似语。",
    "遮丽日、更著轻罗深护。",
    "半开微吐，",
    "隐非烟非雾。",
    "正宜夜阑秉烛，",
    "况更有、姚黄娇妒。",
    "徘徊纵赏，",
    "任放濛濛柳絮。"
  ],
  "ptype": null,
  "poetName": "曹勋",
  "poetId": "3893a44d0ff24cffb4825028d7d19372",
  "form": "未知",
  "tags": [
    "07.宋代",
    "曹勋",
    ""
  ]
}