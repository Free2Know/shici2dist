{
  "_id": "30729459365b4cd49e1b40c41dca12f5",
  "name": "戛铜碗为龙吟歌",
  "contents": [
    "逸僧戛碗为龙吟，",
    "世上未曾闻此音。",
    "一从太尉房公赏，",
    "遂使秦人传至今。",
    "初戛徐徐声渐显，",
    "乐音不管何人辨。",
    "似出龙泉万丈底，",
    "乍怪声来近而远。",
    "未必全由戛者功，",
    "真生虚无非碗中。",
    "寥亮掩清笛，",
    "萦回凌细风。",
    "遥闻不断在烟杪，",
    "万籁无声天境空。",
    "乍向天台宿华顶，",
    "秋宵一吟更清迥。",
    "能令听者易常性，",
    "忧人忘忧躁人静。",
    "今日铿锽江上闻，",
    "蛟螭奔飞如得群。",
    "声过阴岭恐成雨，",
    "响驻晴天将起云。",
    "坐来吟尽空江碧，",
    "却寻向者听无迹。",
    "人生万事将此同，",
    "暮贱朝荣动还寂。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}