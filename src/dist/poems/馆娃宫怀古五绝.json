{
  "_id": "9522f9f4bb5a4fa085537cc97e885d13",
  "name": "馆娃宫怀古五绝",
  "contents": [
    "绮閤飘香下太湖，",
    "乱兵侵晓上姑苏。",
    "越王大有堪羞处，",
    "只把西施赚得吴。",
    "郑妲无言下玉墀，",
    "夜来飞箭满罘罳。",
    "越王定指高台笑，",
    "却见当时金镂楣。",
    "半夜娃宫作战场，",
    "血腥犹杂宴时香。",
    "西施不及烧残蜡，",
    "犹为君王泣数行。",
    "素袜虽遮未掩羞，",
    "越兵犹怕伍员头。",
    "吴王恨魄今如在，",
    "只合西施濑上游。",
    "响屟廊中金玉步，",
    "采蘋山上绮罗身。",
    "不知水葬今何处，",
    "溪月弯弯欲效颦。"
  ],
  "ptype": null,
  "poetName": "皮日休",
  "poetId": "672473573d2f40389db7a950bf5a8148",
  "form": "未知",
  "tags": [
    "06.唐代",
    "皮日休",
    ""
  ]
}