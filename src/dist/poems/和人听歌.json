{
  "_id": "da0c708788b549059b3826eeb1e29c75",
  "name": "和人听歌",
  "contents": [
    "气吐幽兰出洞房，",
    "乐人先问调宫商。",
    "声和细管珠才转，",
    "曲度沉烟雪更香。",
    "公子不随肠万结，",
    "离人须落泪千行。",
    "巫山唱罢行云过，",
    "犹自微尘舞画梁。",
    "红脸初分翠黛愁，",
    "锦筵歌板拍清秋。",
    "一楼春雪和尘落，",
    "午夜寒泉带雨流。",
    "座上美人心尽死，",
    "尊前旅客泪难收。",
    "莫辞更送刘郎酒，",
    "百斛明珠异日酬。"
  ],
  "ptype": null,
  "poetName": "崔珏",
  "poetId": "1fef87eab07a47ee8b928b93e8feeb39",
  "form": "未知",
  "tags": [
    "06.唐代",
    "崔珏",
    ""
  ]
}