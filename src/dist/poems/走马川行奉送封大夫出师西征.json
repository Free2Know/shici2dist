{
  "_id": "b77c35fc606f410084748bc299931176",
  "name": "走马川行奉送封大夫出师西征",
  "contents": [
    "君不见走马川行雪海边，",
    "平沙莽莽黄入天。",
    "轮台九月风夜吼，",
    "一川碎石大如斗，",
    "随风满地石乱走。",
    "匈奴草黄马正肥，",
    "金山西见烟尘飞，",
    "汉家大将西出师。",
    "将军金甲夜不脱，",
    "半夜军行戈相拨，",
    "风头如刀面如割。",
    "马毛带雪汗气蒸，",
    "五花连钱旋作冰，",
    "幕中草檄砚水凝。",
    "虏骑闻之应胆慑，",
    "料知短兵不敢接，",
    "车师西门伫献捷。"
  ],
  "ptype": null,
  "poetName": "岑参",
  "poetId": "b7f498137b6b4b36a5fea97e41566cd9",
  "form": "七律",
  "tags": [
    "06.唐代",
    "岑参",
    ""
  ]
}