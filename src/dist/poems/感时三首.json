{
  "_id": "2a567929499c4c978e2abbe4ca5c86cf",
  "name": "感时三首",
  "contents": [
    "不觉年华似箭流，",
    "朝看春色暮逢秋。",
    "正嗟新冢垂青草，",
    "便见故交梳白头。",
    "虽道了然皆是梦，",
    "应还达者即无愁。",
    "破除生死须齐物，",
    "谁向穹苍问事由。",
    "日乌往返无休息，",
    "朝出扶桑暮却回。",
    "夜雨旋驱残热去，",
    "江风吹送早寒来。",
    "才怜饮处飞花片，",
    "又见书边聚雪堆。",
    "莫恃少年欺白首，",
    "须臾还被老相催。",
    "世途扰扰复憧憧，",
    "真恐华夷事亦同。",
    "岁月自消寒暑内，",
    "荣枯尽在是非中。",
    "今朝犹作青襟子，",
    "明日还成白首翁。",
    "堪笑愚夫足纷竞，",
    "不知流水去无穷。"
  ],
  "ptype": null,
  "poetName": "方干",
  "poetId": "06f0291dac634a49ab474dd7cadbf853",
  "form": "未知",
  "tags": [
    "06.唐代",
    "方干",
    ""
  ]
}