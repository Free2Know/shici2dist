{
  "_id": "d9b0ae54370b495abbab9e0289996588",
  "name": "别李明府",
  "contents": [
    "宠光五世腰青组，",
    "出入珠宫引箫鼓。",
    "醉舞雄王玳瑁床，",
    "娇嘶骏马珊瑚柱。",
    "胡儿夹鼓越婢随，",
    "行捧玉盘尝荔枝。",
    "罗山道士请人送，",
    "林邑使臣调象骑。",
    "爱君一身游上国，",
    "阙下名公如旧识。",
    "万里初怀印绶归，",
    "湘江过尽岭花飞。",
    "五侯焦石烹江笋，",
    "千户沉香染客衣。",
    "别后想君难可见，",
    "苍梧云里空山县。",
    "汉苑芳菲入夏阑，",
    "待君障日蒲葵扇。"
  ],
  "ptype": null,
  "poetName": "韩翃",
  "poetId": "ac2ec95c7b1044ef8cfb880fab746dee",
  "form": "未知",
  "tags": [
    "06.唐代",
    "韩翃",
    ""
  ]
}