{
  "_id": "a078f016d8c84b278e39dc52fb8cb389",
  "name": "北风行",
  "contents": [
    "烛龙栖寒门，",
    "光曜犹旦开。",
    "日月照之何不及此？",
    "惟有北风号怒天上来。",
    "燕山雪花大如席，",
    "片片吹落轩辕台。",
    "幽州思妇十二月，",
    "停歌罢笑双蛾摧。",
    "倚门望行人，",
    "念君长城苦寒良可哀。",
    "别时提剑救边去，",
    "遗此虎文金鞞靫。",
    "中有一双白羽箭，",
    "蜘蛛结网生尘埃。",
    "箭空在，",
    "人今战死不复回。",
    "不忍见此物，",
    "焚之已成灰。",
    "黄河捧土尚可塞，",
    "北风雨雪恨难裁。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}