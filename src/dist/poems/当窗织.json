{
  "_id": "7fcee8e443dc4577bdffdd8d0eb133f8",
  "name": "当窗织",
  "contents": [
    "叹息复叹息，",
    "园中有枣行人食。",
    "贫家女为富家织。",
    "翁母隔墙不得力。",
    "水寒手涩丝脆断，",
    "续来续去心肠烂。",
    "草虫促促机下啼，",
    "两日催成一匹半。",
    "输官上顶有零落，",
    "姑未得衣身不著。",
    "当窗却羡青楼倡，",
    "十指不动衣盈箱。"
  ],
  "ptype": null,
  "poetName": "王建",
  "poetId": "e7908ed42dc84e5a98e44132daf727fa",
  "form": "未知",
  "tags": [
    "06.唐代",
    "王建",
    ""
  ]
}