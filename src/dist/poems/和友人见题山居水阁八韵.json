{
  "_id": "8e11f320a66c4fcca097e66535783a52",
  "name": "和友人见题山居水阁八韵",
  "contents": [
    "池阁初成眼豁开，",
    "眼前霁景属微才。",
    "试攀檐果猿先见，",
    "才把渔竿鹤即来。",
    "修竹已多犹可种，",
    "艳花虽少不劳栽。",
    "南昌一榻延徐孺，",
    "楚国千钟逼老莱。",
    "未称执鞭奔紫陌，",
    "惟宜策杖步苍苔。",
    "笼禽岂是摩霄翼，",
    "润木元非涧下材。",
    "鉴已每将天作镜，",
    "陶情常以海为杯。",
    "和君诗句吟声大，",
    "虫豸闻之谓蛰雷。"
  ],
  "ptype": null,
  "poetName": "杜荀鹤",
  "poetId": "d15649e338a64116b5ab5f61aa1c3dd3",
  "form": "未知",
  "tags": [
    "06.唐代",
    "杜荀鹤",
    ""
  ]
}