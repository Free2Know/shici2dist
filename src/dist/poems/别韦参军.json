{
  "_id": "b9465dc8e2f9451d9ee5312dc3625ae6",
  "name": "别韦参军",
  "contents": [
    "二十解书剑，",
    "西游长安城。",
    "举头望君门，",
    "屈指取公卿。",
    "国风冲融迈三五，",
    "朝廷欢乐弥寰宇。",
    "白璧皆言赐近臣，",
    "布衣不得干明主。",
    "归来洛阳无负郭，",
    "东过梁宋非吾土。",
    "兔苑为农岁不登，",
    "雁池垂钓心长苦。",
    "世人遇我同众人，",
    "唯君于我最相亲。",
    "且喜百年有交态，",
    "未尝一日辞家贫。",
    "弹棋击筑白日晚，",
    "纵酒高歌杨柳春。",
    "欢娱未尽分散去，",
    "使我惆怅惊心神。",
    "丈夫不作儿女别，",
    "临歧涕泪沾衣巾。"
  ],
  "ptype": null,
  "poetName": "高适",
  "poetId": "6886e425564a4c848b1622506a4a0581",
  "form": "未知",
  "tags": [
    "06.唐代",
    "高适",
    ""
  ]
}