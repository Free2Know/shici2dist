{
  "_id": "95d72a9a2dae430eb4daf8c52a7175ed",
  "name": "杂曲歌辞·秋夜长",
  "contents": [
    "秋夜长，",
    "殊未央，",
    "月明白露澄清光，",
    "层城绮阁遥相望。",
    "遥相望，",
    "川无梁，",
    "北风受节雁南翔，",
    "崇兰委质时菊芳。",
    "鸣环曳履出长廊，",
    "为君秋夜捣衣裳。",
    "纤罗对凤凰，",
    "丹绮双鸳鸯。",
    "调砧乱杵思自伤。",
    "思自伤，",
    "征夫万里戍他乡。",
    "鹤关音信断，",
    "龙门道路长。",
    "所在天一方，",
    "寒衣徒自香。"
  ],
  "ptype": null,
  "poetName": "王勃",
  "poetId": "895be36ac87d4db0b8d095b26cae0f05",
  "form": "未知",
  "tags": [
    "06.唐代",
    "王勃",
    ""
  ]
}