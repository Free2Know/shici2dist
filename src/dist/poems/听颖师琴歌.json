{
  "_id": "a04030d4391a454d915f11202e629dbf",
  "name": "听颖师琴歌",
  "contents": [
    "别浦云归桂花渚，",
    "蜀国弦中双凤语。",
    "芙蓉叶落秋鸾离，",
    "越王夜起游天姥。",
    "暗佩清臣敲水玉，",
    "渡海蛾眉牵白鹿。",
    "谁看挟剑赴长桥，",
    "谁看浸发题春竹。",
    "竺僧前立当吾门，",
    "梵宫真相眉棱尊。",
    "古琴大轸长八尺，",
    "峄阳老树非桐孙。",
    "凉馆闻弦惊病客，",
    "药囊暂别龙须席。",
    "请歌直请卿相歌，",
    "奉礼官卑复何益。"
  ],
  "ptype": null,
  "poetName": "李贺",
  "poetId": "cd247d8e8f974620a738b26e2464470c",
  "form": "未知",
  "tags": [
    "06.唐代",
    "李贺",
    ""
  ]
}