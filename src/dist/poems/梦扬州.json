{
  "_id": "ac5257754d6c4bc4b2d45a29dc44001e",
  "name": "梦扬州",
  "contents": [
    "晚云收。",
    "正柳塘、烟雨初休。",
    "燕子未归，",
    "恻恻清寒如秋。",
    "小阑外、东风软，",
    "透绣帷、花蜜香稠。",
    "江南远，",
    "人何处，",
    "鹧鸪啼破春愁。",
    "长记曾陪燕游。",
    "酬妙舞清歌，",
    "丽锦缠头。",
    "殢酒为花，",
    "十载因谁淹留。",
    "醉鞭拂面归来晚，",
    "望翠楼、帘卷金钩。",
    "佳会阻，",
    "离情正乱，",
    "频梦扬州。"
  ],
  "ptype": null,
  "poetName": "秦观",
  "poetId": "95bdbd54744640eea1ae3a47072f48c3",
  "form": "词",
  "tags": [
    "07.宋代",
    "秦观",
    ""
  ]
}