{
  "_id": "d397918fc69d42b6b9e76fc8104d5642",
  "name": "答韦山人隐起龙文药瓢歌",
  "contents": [
    "野人药瓢天下绝，",
    "全如浑金割如月。",
    "彪炳文章智使然，",
    "生成在我不在天。",
    "若言有物不由物，",
    "何意中虚道性全。",
    "韦生能诗兼好异，",
    "获此灵瓢远相遗。",
    "仙侯玉帖人漫传，",
    "若士青囊世何秘。",
    "一捧一开如见君，",
    "药盛五色香氛氲。",
    "背上骊龙蟠不睡，",
    "张鳞摆颔生风云。",
    "世人强知金丹道，",
    "默仙不成秽仙老。",
    "年少纷如陌上尘，",
    "不见吾瓢尽枯槁。",
    "聊将系肘步何轻，",
    "便有三山孤鹤情。",
    "东方小儿乏此物，",
    "遂令仙籍独无名。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}