{
  "_id": "b41e1ec2064f45eeae45b877b998b5b7",
  "name": "花石长枕歌答章居士赠",
  "contents": [
    "楚山有石郢人琢，",
    "琢成长枕知是玉。",
    "全疑冰片坐恐销，",
    "间发花丛惊不足。",
    "赠予比之金琅玕，",
    "琼花烂熳浮席端。",
    "吾师道吾不执宝，",
    "今日感君因执看。",
    "试叩铿然应清律，",
    "纤尘不留蝇敢拂。",
    "万物皆因造化资，",
    "如何独负清贞质。",
    "南山有云鹄在空，",
    "长松为我生凉风。",
    "高友朗咏乐其中，",
    "行住四仪皆道意。",
    "不学小乘一曲士，",
    "唯将此物安座隅，",
    "取次闲眠有禅味。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}