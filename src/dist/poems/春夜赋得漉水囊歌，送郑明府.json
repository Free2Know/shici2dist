{
  "_id": "5d7d67c870a74cf98a16dfe760c8d7d9",
  "name": "春夜赋得漉水囊歌，送郑明府",
  "contents": [
    "吴缣楚练何白皙，",
    "居士持来遗禅客。",
    "禅客能裁漉水囊，",
    "不用衣工秉刀尺。",
    "先师遗我式无缺，",
    "一滤一翻心敢赊。",
    "夕望东峰思漱盥，",
    "曨曨斜月悬灯纱。",
    "徙倚花前漏初断，",
    "白猿争啸惊禅伴。",
    "玉瓶徐泻赏涓涓，",
    "溅著莲衣水珠满。",
    "因识仁人为宦情，",
    "还如漉水爱苍生。",
    "聊歌一曲与君别，",
    "莫忘寒泉见底清。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}