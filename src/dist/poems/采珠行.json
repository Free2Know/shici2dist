{
  "_id": "bacfe3c17a644e668d5c49d7dd778c80",
  "name": "采珠行",
  "contents": [
    "东方暮空海面平，",
    "骊龙弄珠烧月明。",
    "海人惊窥水底火，",
    "百宝错落随龙行。",
    "浮心一夜生奸见，",
    "月质龙躯看几遍。",
    "擘波下去忘此身，",
    "迢迢谓海无灵神。",
    "海宫正当龙睡重，",
    "昨夜孤光今得弄。",
    "河伯空忧水府贫，",
    "天吴不敢相惊动。",
    "一团冰容掌上清，",
    "四面人入光中行。",
    "腾华乍摇白日影，",
    "铜镜万古羞为灵。",
    "海边老翁怨狂子，",
    "抱珠哭向无底水。",
    "一富何须龙颔前，",
    "千金几葬鱼腹里。",
    "鳞虫变化为阴阳，",
    "填海破山无景光。",
    "拊心仿佛失珠意，",
    "此土为尔离农桑。",
    "饮风衣日亦饱暖，",
    "老翁掷却荆鸡卵。"
  ],
  "ptype": null,
  "poetName": "鲍溶",
  "poetId": "f56f28362c1a41cda98a75ae87c46c05",
  "form": "未知",
  "tags": [
    "06.唐代",
    "鲍溶",
    ""
  ]
}