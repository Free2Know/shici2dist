{
  "_id": "b64e4d21bc6d4d91bb59bd8f1d8ad1f9",
  "name": "蜀王入大慈寺听讲",
  "contents": [
    "玉节金珂响似雷，",
    "水晶宫殿步裴回。",
    "只缘支遁谈经妙，",
    "所以许询都讲来。",
    "帝释镜中遥仰止，",
    "魔军殿上动崔巍。",
    "千重香拥龙鳞立，",
    "五种风生锦绣开。",
    "宽似大溟生日月，",
    "秀如四岳出尘埃。",
    "一条紫气随高步，",
    "九色仙花落古台。",
    "谢太傅须同八凯，",
    "姚梁公可并三台。",
    "登楼喜色禾将熟，",
    "望国诚明首不回。",
    "驾驭英雄如赤子，",
    "雌黄贤哲贡琼瑰。",
    "六条消息心常苦，",
    "一剑晶荧敌尽摧。",
    "木铎声中天降福，",
    "景星光里地无灾。",
    "百千民拥听经座，",
    "始见重天社稷才。"
  ],
  "ptype": null,
  "poetName": "贯休",
  "poetId": "2010d2499c414e5c920b044c4657b2cb",
  "form": "未知",
  "tags": [
    "06.唐代",
    "贯休",
    ""
  ]
}