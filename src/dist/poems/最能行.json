{
  "_id": "091880600ad5443393e11052ce065696",
  "name": "最能行",
  "contents": [
    "峡中丈夫绝轻死，",
    "少在公门多在水。",
    "富豪有钱驾大舸，",
    "贫穷取给行艓子。",
    "小儿学问止论语，",
    "大儿结束随商旅。",
    "欹帆侧柁入波涛，",
    "撇漩捎濆无险阻。",
    "朝发白帝暮江陵，",
    "顷来目击信有征。",
    "瞿塘漫天虎须怒，",
    "归州长年行最能。",
    "此乡之人气量窄，",
    "误竞南风疏北客。",
    "若道土无英俊才，",
    "何得山有屈原宅。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}