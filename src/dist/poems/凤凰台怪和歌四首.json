{
  "_id": "4ee96a25bda845b6b22bd33758cdf125",
  "name": "凤凰台怪和歌四首",
  "contents": [
    "深闺闲锁难成梦，",
    "那得同衾共绣床。",
    "一自与郎江上别，",
    "霜天更自觉宵长。",
    "愁听黄莺唤友声，",
    "空闺曙色梦初成。",
    "窗间总有花笺纸，",
    "难寄妾心字字明。",
    "寂静璇闺度岁年，",
    "并头莲叶又如钱。",
    "愁人独处那堪此，",
    "安得君来独枕眠。",
    "卧病匡床香屡添，",
    "夜深犹有一丝烟。",
    "怀君无计能成梦，",
    "更恨砧声到枕边。"
  ],
  "ptype": null,
  "poetName": "唐无名氏",
  "poetId": "9ed274b6462c46319c4187799fadb7be",
  "form": "未知",
  "tags": [
    "06.唐代",
    "唐无名氏",
    ""
  ]
}