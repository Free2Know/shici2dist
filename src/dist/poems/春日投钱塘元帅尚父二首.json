{
  "_id": "b1c92149db464c349f9b34c7d4e31ec8",
  "name": "春日投钱塘元帅尚父二首",
  "contents": [
    "正忧衰老辱金台，",
    "敢望昭王顾问来。",
    "门外旌旗屯虎豹，",
    "壁闲章句动风雷。",
    "三都节已联翩降，",
    "两地花应次第开。",
    "若比紫髯分鼎足，",
    "未闻余力有琼瑰。",
    "征东幕府十三州，",
    "敢望非才忝上游。",
    "官秩已叨吴品职，",
    "姓名兼显鲁春秋。",
    "盐车顾后声方重，",
    "火井窥来焰始浮。",
    "一句黄河千载事，",
    "麦城王粲谩登楼。"
  ],
  "ptype": null,
  "poetName": "罗隐",
  "poetId": "b43fd687485244b493c4faf51b1f2452",
  "form": "未知",
  "tags": [
    "06.唐代",
    "罗隐",
    ""
  ]
}