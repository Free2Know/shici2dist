{
  "_id": "b0ef46500c2d4114871c7b1abc5ad249",
  "name": "帝京二首",
  "contents": [
    "列郡征才起俊髦，",
    "万机独使圣躬劳。",
    "开藩上相颁龙节，",
    "破虏将军展豹韬。",
    "地入黄图三辅壮，",
    "天垂华盖七星高。",
    "迎春别赐瑶池宴，",
    "捧进金盘五色桃。",
    "龙虎山河御气通，",
    "遥瞻帝阙五云红。",
    "英雄尽入江东籍，",
    "将相多收蓟北功。",
    "礼乐日稽三代盛，",
    "梯航岁贡万方同。",
    "都将俭德熙文治，",
    "淳俗应还太古风。"
  ],
  "ptype": null,
  "poetName": "殷尧藩",
  "poetId": "7766e246ebfd4faf96884c9a5a8050db",
  "form": "未知",
  "tags": [
    "06.唐代",
    "殷尧藩",
    ""
  ]
}