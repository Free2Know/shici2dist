{
  "_id": "94e1ae8fe92144faa9865ab522694699",
  "name": "成名后呈同年",
  "contents": [
    "业诗攻赋荐乡书，",
    "二纪如鸿历九衢。",
    "待得至公搜草泽，",
    "如从平陆到蓬壶。",
    "虽惭锦鲤成穿额，",
    "忝获骊龙不寐珠。",
    "蒙楚数疑休下泣，",
    "师刘大喝已为卢。",
    "人间灰管供红杏，",
    "天上烟花应白榆。",
    "一字连镳巡甲族，",
    "千般唱罚赏皇都。",
    "名推颜柳题金塔，",
    "饮自燕秦索玉姝。",
    "退愧单寒终预此，",
    "敢将恩岳怠斯须。"
  ],
  "ptype": null,
  "poetName": "黄滔",
  "poetId": "e5272bd24b5f4bc4a1f14c6b2b7ffe52",
  "form": "未知",
  "tags": [
    "06.唐代",
    "黄滔",
    ""
  ]
}