{
  "_id": "06e366da38aa4f78af679bb14274d222",
  "name": "送刘相公朝觐二首",
  "contents": [
    "九苞仙瑞曜垂衣，",
    "一品高标百辟师。",
    "魏相十思常自切，",
    "曹溪一句几生知。",
    "久交玉帐虽难别，",
    "须佐金轮去已迟。",
    "唯杜荆州最惆怅，",
    "柳门回首落花时。",
    "急征只是再登庸，",
    "生意人心万国同。",
    "燮理久征殷傅说，",
    "谭真欲过李玄通。",
    "程穿岘首春光老，",
    "马速商於曙色红。",
    "从此龙颜又应瘦，",
    "寰瀛俱荷代天功。"
  ],
  "ptype": null,
  "poetName": "贯休",
  "poetId": "2010d2499c414e5c920b044c4657b2cb",
  "form": "未知",
  "tags": [
    "06.唐代",
    "贯休",
    ""
  ]
}