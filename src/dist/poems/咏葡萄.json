{
  "_id": "505ae8675228446e8370140147986962",
  "name": "咏葡萄",
  "contents": [
    "西园晚霁浮嫩凉，",
    "开尊漫摘葡萄尝。",
    "满架高撑紫络索，",
    "一枝斜亸金琅珰。",
    "天风飕飕叶栩栩，",
    "蝴蝶声干作晴雨。",
    "神蛟清夜蛰寒潭，",
    "万片湿云飞不起。",
    "石家美人金谷游，",
    "罗帏翠幕珊瑚钩。",
    "玉盘新荐入华屋，",
    "珠帐高悬夜不收。",
    "胜游记得当年景，",
    "清气逼人毛骨冷。",
    "笑呼明镜上遥天，",
    "醉倚银床弄秋影。"
  ],
  "ptype": null,
  "poetName": "唐彦谦",
  "poetId": "d2e4849ed050405ab55d7d7cb7cba071",
  "form": "未知",
  "tags": [
    "06.唐代",
    "唐彦谦",
    ""
  ]
}