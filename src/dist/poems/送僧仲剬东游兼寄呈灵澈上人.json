{
  "_id": "9b96bef7b3fb47dabc15123577869153",
  "name": "送僧仲剬东游兼寄呈灵澈上人",
  "contents": [
    "释子道成神气闲，",
    "住持曾上清凉山。",
    "晴空礼拜见真像，",
    "金毛五髻卿云间。",
    "西游长安隶僧籍，",
    "本寺门前曲江碧。",
    "松间白月照宝书，",
    "竹下香泉洒瑶席。",
    "前时学得经论成，",
    "奔驰象马开禅扃。",
    "高筵谈柄一麾拂，",
    "讲下门徒如醉醒。",
    "旧闻南方多长老，",
    "次第来入荆门道。",
    "荆州本自重弥天，",
    "南朝塔庙犹依然。",
    "宴坐东阳枯树下，",
    "经行居止故台边。",
    "忽忆遗民社中客，",
    "为我衡阳驻飞锡。",
    "讲罢同寻相鹤经，",
    "闲来共蜡登山屐。",
    "一旦扬眉望沃州，",
    "自言王谢许同游。",
    "凭将杂拟三十首，",
    "寄与江南汤慧休。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}