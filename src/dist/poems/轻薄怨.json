{
  "_id": "c35c143944e74ebc871538a832477fc1",
  "name": "轻薄怨",
  "contents": [
    "花骢躞蹀游龙骄，",
    "连连宝节挥长鞘。",
    "凤雏麟子皆至交，",
    "春风相逐垂杨桥。",
    "捻笙软玉开素苞，",
    "画楼闪闪红裾摇。",
    "碧蹄偃蹇连金镳，",
    "狂情十里飞相烧。",
    "西母青禽轻飘飘，",
    "分环破璧来往劳。",
    "黄金千镒新一宵，",
    "少年心事风中毛。",
    "明朝何处逢娇饶，",
    "门前桃树空夭夭。"
  ],
  "ptype": null,
  "poetName": "李咸用",
  "poetId": "e111cb701e954cd29f33be08978fd890",
  "form": "未知",
  "tags": [
    "06.唐代",
    "李咸用",
    ""
  ]
}