{
  "_id": "f3abf485abec4234a19372deb386fb94",
  "name": "问吴宫辞",
  "contents": [
    "彼吴之宫兮江之那涯，",
    "复道盘兮当高且斜。",
    "波摇疏兮雾濛箔，",
    "菡萏国兮鸳鸯家。",
    "鸾之箫兮蛟之瑟，",
    "骈筠参差兮界丝密。",
    "宴曲房兮上初日，",
    "月落星稀兮歌酣未毕。",
    "越山丛丛兮越溪疾，",
    "美人雄剑兮相先后出。",
    "火姑苏兮沼长洲，",
    "此宫之丽人兮留乎不留。",
    "霜氛重兮孤榜晓，",
    "远树扶苏兮愁烟悄眇。",
    "欲摭愁烟兮问故基，",
    "又恐愁烟兮推白鸟。"
  ],
  "ptype": null,
  "poetName": "陆龟蒙",
  "poetId": "24da7e0c89c84ef1a380e3dd03438110",
  "form": "未知",
  "tags": [
    "06.唐代",
    "陆龟蒙",
    ""
  ]
}