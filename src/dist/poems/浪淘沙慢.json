{
  "_id": "2a6778ed9b8a4cb7906e1937f566abce",
  "name": "浪淘沙慢",
  "contents": [
    "暮烟愁，",
    "鸦归古树，",
    "雁过空堞。",
    "南浦牙樯渐发。",
    "阳关歌尽半阕。",
    "便恨入回肠千万结。",
    "长亭柳、寸寸攀折。",
    "望日下长安近，",
    "莫遣鳞鸿成闲绝。",
    "凄切。",
    "去帆浪远江阔。",
    "怅顿解连环，",
    "西窗下、对烛频哽咽。",
    "叹百岁光阴，",
    "几度离别。",
    "翠销粉竭。",
    "信乍圆易散，",
    "彩云明月。",
    "浙水吴山重重叠。",
    "流苏帐、阳台梦歇。",
    "暗尘锁、孤鸾秦镜缺。",
    "羞人问、怕说相思，",
    "正满院杨花，",
    "落尽东风雪。"
  ],
  "ptype": null,
  "poetName": "陈允平",
  "poetId": "37e16a44788f490f86a3dcef2a85a300",
  "form": "词",
  "tags": [
    "07.宋代",
    "陈允平",
    ""
  ]
}