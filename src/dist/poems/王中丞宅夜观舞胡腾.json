{
  "_id": "e140762a9a7345be8209c4de4548209b",
  "name": "王中丞宅夜观舞胡腾",
  "contents": [
    "石国胡儿人见少，",
    "蹲舞尊前急如鸟。",
    "织成蕃帽虚顶尖，",
    "细氎胡衫双袖小。",
    "手中抛下蒲萄盏，",
    "西顾忽思乡路远。",
    "跳身转毂宝带鸣，",
    "弄脚缤纷锦靴软。",
    "四座无言皆瞪目，",
    "横笛琵琶遍头促。",
    "乱腾新毯雪朱毛，",
    "傍拂轻花下红烛。",
    "酒阑舞罢丝管绝，",
    "木槿花西见残月。"
  ],
  "ptype": null,
  "poetName": "刘言史",
  "poetId": "6ac16e4726794366bdefc0ed7be6a6c6",
  "form": "未知",
  "tags": [
    "06.唐代",
    "刘言史",
    ""
  ]
}