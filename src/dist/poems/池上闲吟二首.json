{
  "_id": "ecd5a397de3540efaa1fdb447ec5a82c",
  "name": "池上闲吟二首",
  "contents": [
    "高卧闲行自在身，",
    "池边六见柳条新。",
    "幸逢尧舜无为日，",
    "得作羲皇向上人。",
    "四皓再除犹且健，",
    "三州罢守未全贫。",
    "莫愁客到无供给，",
    "家酝香浓野菜春。",
    "非庄非宅非兰若，",
    "竹树池亭十亩余。",
    "非道非僧非俗吏，",
    "褐裘乌帽闭门居。",
    "梦游信意宁殊蝶，",
    "心乐身闲便是鱼。",
    "虽未定知生与死，",
    "其间胜负两何如？"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}