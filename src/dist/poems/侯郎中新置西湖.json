{
  "_id": "a3ac519889d9406e94fad1b590f6b533",
  "name": "侯郎中新置西湖",
  "contents": [
    "远近利民因智力，",
    "周回润物像心源。",
    "菰蒲纵感生成惠，",
    "鳣鲔那知广大恩。",
    "潋滟清辉吞半郭，",
    "萦纡别派入遥村。",
    "砂泉绕石通山脉，",
    "岸木黏萍是浪痕。",
    "已见澄来连镜底，",
    "兼知极处浸云根。",
    "波涛不起时方泰，",
    "舟楫徐行日易昏。",
    "烟雾未应藏岛屿，",
    "凫鹥亦解避旌幡。",
    "虽云桃叶歌还醉，",
    "却被荷花笑不言。",
    "孤鹤必应思凤诏，",
    "凡鱼岂合在龙门。",
    "能将盛事添元化，",
    "一夕机谟万古存。"
  ],
  "ptype": null,
  "poetName": "方干",
  "poetId": "06f0291dac634a49ab474dd7cadbf853",
  "form": "未知",
  "tags": [
    "06.唐代",
    "方干",
    ""
  ]
}