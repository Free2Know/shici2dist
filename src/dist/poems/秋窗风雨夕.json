{
  "_id": "f182b119ea43498a823091bc6687a73b",
  "name": "秋窗风雨夕",
  "contents": [
    "秋花惨淡秋草黄，",
    "耿耿秋灯秋夜长。",
    "已觉秋窗秋不尽，",
    "那堪风雨助凄凉！",
    "助秋风雨来何速！",
    "惊破秋窗秋梦绿。",
    "抱得秋情不忍眠，",
    "自向秋屏移泪烛。",
    "泪烛摇摇爇短檠，",
    "牵愁照恨动离情。",
    "谁家秋院无风入？",
    "何处秋窗无雨声？",
    "罗衾不奈秋风力，",
    "残漏声催秋雨急。",
    "连宵脉脉复飕飕，",
    "灯前似伴离人泣。",
    "寒烟小院转萧条，",
    "疏竹虚窗时滴沥。",
    "不知风雨几时休，",
    "已教泪洒窗纱湿。"
  ],
  "ptype": null,
  "poetName": "曹雪芹",
  "poetId": "991c826958be479cb553cd3194de4aff",
  "form": "未知",
  "tags": [
    "10.清代",
    "曹雪芹",
    ""
  ]
}