{
  "_id": "c5137e2a7ccb455ea726eba3d3be5c6f",
  "name": "薄幸",
  "contents": [
    "送君南浦。",
    "对烟柳、青青万缕。",
    "更满眼、残红吹尽，",
    "叶底黄鹂自语。",
    "甚动人、多少离情，",
    "楼头水阔山无数。",
    "记竹里题诗，",
    "花边载酒，",
    "魂断江干春暮。",
    "都莫问、功名事，",
    "白发渐、星星如许。",
    "任鸡鸣起舞，",
    "乡关何在，",
    "凭高目尽孤鸿去。",
    "漫留君住。",
    "趁酴醿香暖，",
    "持杯且醉瑶台露。",
    "相思记取，",
    "愁绝西窗夜雨。"
  ],
  "ptype": null,
  "poetName": "韩元吉",
  "poetId": "92f4b653a6254a3ea05ad15f0a599c16",
  "form": "词",
  "tags": [
    "07.宋代",
    "韩元吉",
    ""
  ]
}