{
  "_id": "259a436f32e74dd3aa83b76d81c56b72",
  "name": "热海行，送崔侍御还京",
  "contents": [
    "侧闻阴山胡儿语，",
    "西头热海水如煮。",
    "海上众鸟不敢飞，",
    "中有鲤鱼长且肥。",
    "岸傍青草常不歇，",
    "空中白雪遥旋灭。",
    "蒸沙烁石然虏云，",
    "沸浪炎波煎汉月。",
    "阴火潜烧天地炉，",
    "何事偏烘西一隅。",
    "势吞月窟侵太白，",
    "气连赤坂通单于。",
    "送君一醉天山郭，",
    "正见夕阳海边落。",
    "柏台霜威寒逼人，",
    "热海炎气为之薄。"
  ],
  "ptype": null,
  "poetName": "岑参",
  "poetId": "b7f498137b6b4b36a5fea97e41566cd9",
  "form": "未知",
  "tags": [
    "06.唐代",
    "岑参",
    ""
  ]
}