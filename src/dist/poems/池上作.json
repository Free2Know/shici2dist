{
  "_id": "9138ac9a994a4311b1fbaf2f448f5df2",
  "name": "池上作",
  "contents": [
    "西溪风生竹森森，",
    "南潭萍开水沉沉。",
    "丛翠万竿湘岸色，",
    "空碧一泊松江心。",
    "浦派萦回误远近，",
    "桥岛向背迷窥临。",
    "澄澜方丈若万顷，",
    "倒影咫尺如千寻。",
    "泛然独游邈然坐，",
    "坐念行心思古今。",
    "菟裘不闻有泉沼，",
    "西河亦恐无云林。",
    "岂如白翁退老地，",
    "树高竹密池塘深。",
    "华亭双鹤白矫矫，",
    "太湖四石青岑岑。",
    "眼前尽日更无客，",
    "膝上此时唯有琴。",
    "洛阳冠盖自相索，",
    "谁肯来此同抽簪？"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}