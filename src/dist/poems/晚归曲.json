{
  "_id": "b81186e65b344340a73577015e83663b",
  "name": "晚归曲",
  "contents": [
    "格格水禽飞带波，",
    "孤光斜起夕阳多。",
    "湖西山浅似相笑，",
    "菱刺惹衣攒黛蛾。",
    "青丝系船向江木，",
    "兰芽出土吴江曲。",
    "水极晴摇泛滟红，",
    "草平春染烟绵绿。",
    "玉鞭骑马杨叛儿，",
    "刻金作凤光参差。",
    "丁丁暖漏滴花影，",
    "催入景阳人不知。",
    "弯堤弱柳遥相瞩，",
    "雀扇团圆掩香玉。",
    "莲塘艇子归不归，",
    "柳暗桑秾闻布谷。"
  ],
  "ptype": null,
  "poetName": "温庭筠",
  "poetId": "015a1e3cd5a24487bb110e4ce41db634",
  "form": "未知",
  "tags": [
    "06.唐代",
    "温庭筠",
    ""
  ]
}