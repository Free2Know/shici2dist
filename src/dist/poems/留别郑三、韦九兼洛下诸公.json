{
  "_id": "0ddb6b199cfa4b17817074a760d07f90",
  "name": "留别郑三、韦九兼洛下诸公",
  "contents": [
    "忆昨相逢论久要，",
    "顾君哂我轻常调。",
    "羁旅虽同白社游，",
    "诗书已作青云料。",
    "蹇质蹉跎竟不成，",
    "年过四十尚躬耕。",
    "长歌达者杯中物，",
    "大笑前人身后名。",
    "幸逢明盛多招隐，",
    "高山大泽征求尽。",
    "此时亦得辞渔樵，",
    "青袍裹身荷圣朝。",
    "犁牛钓竿不复见，",
    "县人邑吏来相邀。",
    "远路鸣蝉秋兴发，",
    "华堂美酒离忧销。",
    "不知何日更携手，",
    "应念兹晨去折腰。"
  ],
  "ptype": null,
  "poetName": "高适",
  "poetId": "6886e425564a4c848b1622506a4a0581",
  "form": "未知",
  "tags": [
    "06.唐代",
    "高适",
    ""
  ]
}