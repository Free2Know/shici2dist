{
  "_id": "44ac5459cbf542fd96e975d559630f52",
  "name": "九华山谣",
  "contents": [
    "九华峥嵘占南陆，",
    "莲花擢本山半腹。",
    "翠屏横截万里天，",
    "瀑水落深千丈玉。",
    "云梯石磴入杳冥，",
    "俯看四极如中庭。",
    "丹崖压下庐霍势，",
    "白日隐出牛斗星。",
    "杉松一岁抽数尺，",
    "琼草夤缘秀层壁。",
    "南风拂晓烟雾开，",
    "满山葱蒨铺鲜碧。",
    "雷霆往往从地发，",
    "龙卧豹藏安可别。",
    "峻极遥看戛昊苍，",
    "挺生岂得无才杰。",
    "神仙惮险莫敢登，",
    "驭风驾鹤循丘陵。",
    "阳乌不见峰顶树，",
    "大火尚结岩中冰。",
    "灵光爽气曛复旭，",
    "晴天倒影西江渌。",
    "具区彭蠡夹两旁，",
    "正可别作当少阳。"
  ],
  "ptype": null,
  "poetName": "王季文",
  "poetId": "2d2d3cdd193647359af2f4d67977e124",
  "form": "未知",
  "tags": [
    "06.唐代",
    "王季文",
    ""
  ]
}