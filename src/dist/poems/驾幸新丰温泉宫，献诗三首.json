{
  "_id": "17d383fc081c4391bd3111786dea0ab8",
  "name": "驾幸新丰温泉宫，献诗三首",
  "contents": [
    "三冬季月景龙年，",
    "万乘观风出灞川。",
    "遥看电跃龙为马，",
    "回瞩霜原玉作田。",
    "鸾旂掣曳拂空回，",
    "羽骑骖驔蹑景来。",
    "隐隐骊山云外耸，",
    "迢迢御帐日边开。",
    "翠幕珠帏敞月营，",
    "金罍玉斝泛兰英。",
    "岁岁年年常扈跸，",
    "长长久久乐升平。"
  ],
  "ptype": null,
  "poetName": "上官昭容",
  "poetId": "627d19239057479aa5f1c5e0500dcf67",
  "form": "未知",
  "tags": [
    "06.唐代",
    "上官昭容",
    ""
  ]
}