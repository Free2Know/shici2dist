{
  "_id": "4b2a2d06ec9c411da7f0c72c68ccdd34",
  "name": "池上双凫二首",
  "contents": [
    "碧池悠漾小凫雏，",
    "两两依依只自娱。",
    "钓艇忽移还散去，",
    "寒鸱有意即相呼。",
    "可怜翡翠归云髻，",
    "莫羡鸳鸯入画图。",
    "幸是羽毛无取处，",
    "一生安稳老菰蒲。",
    "双凫狎得傍池台，",
    "戏藻衔蒲远又回。",
    "敢为稻粱凌险去，",
    "幸无鹰隼触波来。",
    "万丝春雨眠时乱，",
    "一片浓萍浴处开。",
    "不在笼栏夜仍好，",
    "月汀星沼剩裴回。"
  ],
  "ptype": null,
  "poetName": "吴融",
  "poetId": "dda938f77a1640fcbcf61eabff53424d",
  "form": "未知",
  "tags": [
    "06.唐代",
    "吴融",
    ""
  ]
}