{
  "_id": "9042f5dfff2149faaa84c26d5efc101a",
  "name": "大礼毕皇帝御丹凤门改元建中大赦",
  "contents": [
    "大明曈曈天地分，",
    "六龙负日升天门。",
    "凤凰飞来衔帝箓，",
    "言我万代金皇孙。",
    "灵鸡鼓舞承天赦，",
    "高翔百尺垂朱幡。",
    "宸居穆清受天历，",
    "建中甲子合上元。",
    "昊穹景命即已至，",
    "王事乃可酬乾坤。",
    "升中告成答玄贶，",
    "泥金检玉昭鸿恩。",
    "云亭之事略可记，",
    "七十二君宁独尊。",
    "小臣欲上封禅表，",
    "久而未就归文园。"
  ],
  "ptype": null,
  "poetName": "李益",
  "poetId": "97f31a45f39f45509ddc252ad9ad10a9",
  "form": "未知",
  "tags": [
    "06.唐代",
    "李益",
    ""
  ]
}