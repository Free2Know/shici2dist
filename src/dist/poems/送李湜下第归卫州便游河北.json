{
  "_id": "e5070534330d4765b87793447f64d701",
  "name": "送李湜下第归卫州便游河北",
  "contents": [
    "莫嗟太常屈，",
    "便入苏门啸。",
    "道在应未迟，",
    "勿作我身料。",
    "轻云日下不成阴，",
    "出对流芳搅别心。",
    "万雉城东春水阔，",
    "千人乡北晚花深。",
    "旧竹青青常绕宅，",
    "到时疏旷应自适。",
    "佳期纵得上宫游，",
    "旅食还为北邙客。",
    "路出司州胜景长，",
    "西山翠色带清漳。",
    "仙人矶近茱萸涧，",
    "铜雀台临野马冈。",
    "屡道主人多爱士，",
    "何辞策马千馀里。",
    "高谭魏国访先生，",
    "修刺平原过内史。",
    "一举青云在早秋，",
    "恐君从此便淹留。",
    "有钱莫向河间用，",
    "载笔须来阙下游。"
  ],
  "ptype": null,
  "poetName": "韩翃",
  "poetId": "ac2ec95c7b1044ef8cfb880fab746dee",
  "form": "未知",
  "tags": [
    "06.唐代",
    "韩翃",
    ""
  ]
}