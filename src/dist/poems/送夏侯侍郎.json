{
  "_id": "1b913f109208481c8ea7b01df353249d",
  "name": "送夏侯侍郎",
  "contents": [
    "元戎车右早飞声，",
    "御史府中新正名。",
    "翰墨已齐钟大理，",
    "风流好继谢宣城。",
    "从军晓别龙骧幕，",
    "六骑先驱嘶近郭。",
    "前路应留白玉台，",
    "行人辄美黄金络。",
    "使君下马爱瀛洲，",
    "简贵将求物外游。",
    "听讼不闻乌布帐，",
    "迎宾暂著紫绨裘。",
    "公庭日夕罗山翠，",
    "功遂心闲无一事。",
    "移书或问岛边人，",
    "立仗时呼铃下吏。",
    "事业初传小夏侯，",
    "中年剑笏在西州。",
    "浮云飞鸟两相忘，",
    "他日依依城上楼。"
  ],
  "ptype": null,
  "poetName": "韩翃",
  "poetId": "ac2ec95c7b1044ef8cfb880fab746dee",
  "form": "未知",
  "tags": [
    "06.唐代",
    "韩翃",
    ""
  ]
}