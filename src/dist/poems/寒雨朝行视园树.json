{
  "_id": "6b45a06e866f405aabe8781c3f8b6f58",
  "name": "寒雨朝行视园树",
  "contents": [
    "柴门杂树向千株，",
    "丹橘黄甘此地无。",
    "江上今朝寒雨歇，",
    "篱中秀色画屏纡。",
    "桃蹊李径年虽故，",
    "栀子红椒艳复殊。",
    "锁石藤稍元自落，",
    "倚天松骨见来枯。",
    "林香出实垂将尽，",
    "叶蒂辞枝不重苏。",
    "爱日恩光蒙借贷，",
    "清霜杀气得忧虞。",
    "衰颜更觅藜床坐，",
    "缓步仍须竹杖扶。",
    "散骑未知云阁处，",
    "啼猿僻在楚山隅。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}