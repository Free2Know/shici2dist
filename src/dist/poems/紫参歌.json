{
  "_id": "ed869d21ca3a481198325863c686040d",
  "name": "紫参歌",
  "contents": [
    "远公林下满青苔，",
    "春药偏宜间石开。",
    "往往幽人寻水见，",
    "时时仙蝶隔云来。",
    "阴阳雕刻花如鸟，",
    "对凤连鸡一何小。",
    "春风宛转虎溪傍，",
    "紫翼红翘翻霁光。",
    "贝叶经前无住色，",
    "莲花会里暂留香。",
    "蓬山才子怜幽性，",
    "白云阳春动新咏。",
    "应知仙卉老云霞，",
    "莫赏夭桃满蹊径。"
  ],
  "ptype": null,
  "poetName": "钱起",
  "poetId": "e6a098bd92d04eacb341944511285c31",
  "form": "未知",
  "tags": [
    "06.唐代",
    "钱起",
    ""
  ]
}