{
  "_id": "8d4317ad54394f14be686af99a36e046",
  "name": "杂曲歌辞·出门行二首",
  "contents": [
    "长河悠悠去无极，",
    "百龄同此可叹息。",
    "秋风白露沾人衣，",
    "壮心凋落夺颜色。",
    "少年出门将诉谁，",
    "川无梁兮路无岐。",
    "一闻陌上苦寒奏，",
    "使我伫立惊且悲。",
    "君今得意厌粱肉，",
    "岂复念我贫贱时。",
    "海风萧萧天雨霜，",
    "穷愁独坐夜何长。",
    "驱车旧忆太行险，",
    "始知游子悲故乡。",
    "美人相思隔天阙，",
    "长望云端不可越。",
    "手持琅玕欲有赠，",
    "爱而不见心断绝。",
    "南山峨峨白石烂，",
    "碧海之波浩漫漫。",
    "参辰出没不相待，",
    "我欲横天无羽翰。"
  ],
  "ptype": null,
  "poetName": "孟郊",
  "poetId": "70db4edfcde04a9cbc7179d7a54ca814",
  "form": "未知",
  "tags": [
    "06.唐代",
    "孟郊",
    ""
  ]
}