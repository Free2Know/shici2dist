{
  "_id": "f6d0059cdaf24dd1a19c963abcd62537",
  "name": "秋萤引",
  "contents": [
    "汉陵秦苑遥苍苍，",
    "陈根腐叶秋萤光。",
    "夜空寥寂金气净，",
    "千门九陌飞悠扬。",
    "纷纶晖映互明灭，",
    "金炉星喷镫花发。",
    "露华洗濯清风吹，",
    "低昂不定招摇垂。",
    "高丽罘罳照珠网，",
    "斜历璇题舞罗幌。",
    "曝衣楼上拂香裙，",
    "承露台前转仙掌。",
    "槐市诸生夜读书，",
    "北窗分明辨鲁鱼。",
    "行子东山起征思，",
    "中郎骑省悲秋气。",
    "铜雀人归自入帘，",
    "长门帐开来照泪。",
    "谁言向晦常自明，",
    "儿童走步娇女争。",
    "天生有光非自衒，",
    "远近低昂暗中见。",
    "撮蚊妖鸟亦夜起，",
    "翅如车轮而已矣。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}