{
  "_id": "d4fbe1cf596949f88347c2d13769f679",
  "name": "西平乐",
  "contents": [
    "尽日凭高目，",
    "脉脉春情绪。",
    "嘉景清明渐近，",
    "时节轻寒乍暖，",
    "天气才晴又雨。",
    "烟光淡荡，",
    "妆点平芜远树。",
    "黯凝伫。",
    "台榭好、莺燕语。",
    "正是和风丽日，",
    "几许繁红嫩绿，",
    "雅称嬉游去。",
    "奈阻隔、寻芳伴侣。",
    "秦楼凤吹，",
    "楚馆云约，",
    "空帐望、在何处。",
    "寂寞韶华暗度。",
    "可堪向晚，",
    "村落声声杜宇。"
  ],
  "ptype": null,
  "poetName": "柳永",
  "poetId": "0549133611124e338715a363459044fc",
  "form": "词",
  "tags": [
    "07.宋代",
    "柳永",
    ""
  ]
}