{
  "_id": "6556f439f1354146ad87f5b3e078fad9",
  "name": "薛卿教长行歌",
  "contents": [
    "桂阳仙柳道家说，",
    "昔传苏君今是薛。",
    "聊将握槊偶时人，",
    "便被人间称冠绝。",
    "黄杨文局龟螭蟠，",
    "琢成骰子双琅玕。",
    "初疑月破云中堕，",
    "复怪星移指下攒。",
    "谁识兵奇势可保，",
    "坐看将军上一道。",
    "有时彩王非所希，",
    "笑击单于出重围。",
    "凫惊隼击疾若飞，",
    "左顾右盻生光辉。",
    "家本联姻汉戚里，",
    "身是长安贵公子。",
    "名高艺绝何翩翩，",
    "几回决胜君王前。",
    "扈游长乐与祈年，",
    "人望青云白日边。",
    "谪宦江南岁阴晚，",
    "还将此道聊自遣。",
    "由来君子行最长，",
    "予亦知君寄心远。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}