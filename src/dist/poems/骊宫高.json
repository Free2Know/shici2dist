{
  "_id": "10d2d42dc7244a98aef5fd099a74b085",
  "name": "骊宫高",
  "contents": [
    "高高骊山上有宫，",
    "朱楼紫殿三四重。",
    "迟迟兮春日，",
    "玉(上秋下瓦)暖兮温泉溢。",
    "袅袅兮秋风，",
    "山蝉鸣兮宫树红。",
    "翠华不来岁月久，",
    "墙有衣兮瓦有松。",
    "吾君在位已五载，",
    "何不一幸乎其中？",
    "西去都门几多地，",
    "吾君不游有深意。",
    "一人出兮不容易，",
    "六宫从兮百司备。",
    "八十一车千万骑，",
    "朝有宴饫暮有赐。",
    "中人之产数百家，",
    "未足充君一日费。",
    "吾君修己人不知，",
    "不自逸兮不自嬉。",
    "吾君爱人人不识，",
    "不伤财兮不伤力。",
    "骊宫高兮高入云，",
    "君之来兮为一身，",
    "君之不来兮为万人。"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}