{
  "_id": "3894f87f61c44bc0bbaac76f736a2223",
  "name": "杂曲歌辞·行路难二首",
  "contents": [
    "行路难，",
    "君好看，",
    "惊波不在黤黮间，",
    "小人心里藏奔湍。",
    "七盘九折寒崷崪，",
    "翻车倒盖犹堪出。",
    "未似是非唇舌危，",
    "暗中潜毁平人骨。",
    "君不见楚灵均，",
    "千古沉冤湘水滨。",
    "又不见李太白，",
    "一朝却作江南客。",
    "下浸与高盘，",
    "不为行路难。",
    "是非真险恶，",
    "翻覆作峰峦。",
    "漆愧同时黑，",
    "朱惭巧处丹。",
    "令人畏相识，",
    "欲画白云看。"
  ],
  "ptype": null,
  "poetName": "齐己",
  "poetId": "d9aee30d8768477493378453904a05f3",
  "form": "未知",
  "tags": [
    "06.唐代",
    "齐己",
    ""
  ]
}