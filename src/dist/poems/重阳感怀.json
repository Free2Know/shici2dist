{
  "_id": "1a00091e1bd84ddf8084b64df5feaef2",
  "name": "重阳感怀",
  "contents": [
    "重阳不忍上高楼，",
    "寒菊年年照暮秋。",
    "万叠故山云总隔，",
    "两行乡泪血和流。",
    "黄茅莽莽连边郡，",
    "红叶纷纷落钓舟。",
    "归计未成年渐老，",
    "茱萸羞戴雪霜头。",
    "载花乘酒上高山，",
    "四望秋空八极宽。",
    "蜀国江山存不得，",
    "刘家豚犬取何难。",
    "张仪旧壁苍苔厚，",
    "葛亮荒祠古木寒。",
    "独对斜阳更惆怅，",
    "锦江东注似波澜。"
  ],
  "ptype": null,
  "poetName": "刘兼",
  "poetId": "aebc345be805483d8e0b939446c9817a",
  "form": "未知",
  "tags": [
    "06.唐代",
    "刘兼",
    ""
  ]
}