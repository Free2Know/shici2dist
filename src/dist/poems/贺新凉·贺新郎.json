{
  "_id": "5e3b2fe68f4244f5a119e760add8c3a9",
  "name": "贺新凉·贺新郎",
  "contents": [
    "暮雨初收霁。",
    "凭阑干、一江新绿，",
    "远山凝翠。",
    "漠漠春阴添客思，",
    "怅望天涯无际。",
    "又猛省、平生行止。",
    "楚尾吴头多少恨，",
    "付吟边、醉里消磨矣。",
    "浮世事，",
    "只如此。",
    "阳关三叠徒劳耳。",
    "也何须、琵琶江上，",
    "掩青衫泪。",
    "一斗百篇乘逸兴，",
    "要借青天为纸。",
    "儿辈诧、龙蛇飞起。",
    "今夜月明呼酒处，",
    "待明朝、酒醒帆千里。",
    "且为我，",
    "唱新制。"
  ],
  "ptype": null,
  "poetName": "魏庭玉",
  "poetId": "4e93018bb57046a3b4bd976e8f62de5a",
  "form": "词",
  "tags": [
    "07.宋代",
    "魏庭玉",
    ""
  ]
}