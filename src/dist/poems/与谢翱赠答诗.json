{
  "_id": "a38a7bb97da748a98ddc0622efc05188",
  "name": "与谢翱赠答诗",
  "contents": [
    "阳台后会杳无期，",
    "碧树烟深玉漏迟。",
    "半夜香风满庭月，",
    "花前空赋别离诗。",
    "相思无路莫相思，",
    "风里花开只片时。",
    "惆怅金闺却归去，",
    "晓莺啼断绿杨枝。",
    "一纸华笺洒碧云，",
    "余香犹在墨犹新。",
    "空添满目凄凉事，",
    "不见三山缥缈人。",
    "斜月照衣今夜梦，",
    "落花啼鸟去年春。",
    "红闺更有堪愁处，",
    "窗上虫丝几上尘。",
    "惆怅佳期一梦中，",
    "武陵春色尽成空。",
    "欲知离别偏堪恨，",
    "只为音尘两不通。",
    "愁态上眉凝浅绿，",
    "泪痕侵脸落轻红。",
    "双轮暂与王孙驻，",
    "明日西驰又向东。"
  ],
  "ptype": null,
  "poetName": "金车美人",
  "poetId": "6d6346f470fe45b486d41d0e80d4dc8b",
  "form": "未知",
  "tags": [
    "06.唐代",
    "金车美人",
    ""
  ]
}