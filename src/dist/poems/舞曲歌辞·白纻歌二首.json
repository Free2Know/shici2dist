{
  "_id": "f95cc77c76024d0abe451a1ff4ad97f6",
  "name": "舞曲歌辞·白纻歌二首",
  "contents": [
    "天河漫漫北斗粲，",
    "宫中乌啼知夜半。",
    "新缝白纻舞衣成，",
    "来迟邀得吴王迎。",
    "低鬟转面掩双袖，",
    "玉钗浮动秋风生。",
    "酒多夜长夜未晓，",
    "月明灯光两相照，",
    "后庭歌声更窈窕。",
    "馆娃宫中春日暮，",
    "荔枝木瓜花满树。",
    "城头乌栖休击鼓，",
    "青娥弹瑟白纻舞。",
    "夜天憧憧不见星，",
    "宫中火照西江明。",
    "美人醉起无次第，",
    "堕钗遗佩满中庭。",
    "此时但愿可君意，",
    "回昼为宵亦不寐，",
    "年年奉君君莫弃。"
  ],
  "ptype": null,
  "poetName": "王建",
  "poetId": "e7908ed42dc84e5a98e44132daf727fa",
  "form": "未知",
  "tags": [
    "06.唐代",
    "王建",
    ""
  ]
}