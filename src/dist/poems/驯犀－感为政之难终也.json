{
  "_id": "7f23a9f6eaab4cc18da562cec06d6b7c",
  "name": "驯犀－感为政之难终也",
  "contents": [
    "驯犀驯犀通天犀，",
    "躯貌骇人角骇鸡。",
    "海蛮闻有明天子，",
    "驱犀乘传来万里。",
    "一朝得谒大明宫，",
    "欢呼拜舞自论功。",
    "五年驯养始堪献，",
    "六译语言方得通。",
    "上嘉人兽俱来远，",
    "蛮馆四方犀入苑。",
    "秣以瑶刍锁以金，",
    "故乡迢递君门深。",
    "海鸟不知钟鼓乐，",
    "池鱼空结江湖心。",
    "驯犀生处南方热，",
    "秋无白露冬无雪。",
    "一入上林三四年，",
    "又逢今岁苦寒月。",
    "饮冰卧霰苦蜷跼，",
    "角骨冻伤鳞甲蹜。",
    "驯犀死，",
    "蛮儿啼，",
    "向阙再拜颜色低。",
    "奏乞生归本国去，",
    "恐身冻死似驯犀。",
    "君不见建中初，",
    "驯象生还放林邑。",
    "君不见贞元末，",
    "驯犀冻死蛮儿泣。",
    "所嗟建中异贞元，",
    "象生犀死何足言。"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}