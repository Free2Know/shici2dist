{
  "_id": "8b7b720cb9234f7f918af7d7fbef5478",
  "name": "倾杯乐",
  "contents": [
    "皓月初圆，",
    "暮云飘散，",
    "分明夜色如晴昼。",
    "渐消尽、醺醺残酒。",
    "危阁远、凉生襟袖。",
    "追旧事、一饷凭阑久。",
    "如何媚容艳态，",
    "抵死孤欢偶。",
    "朝思暮想，",
    "自家空恁添清瘦。",
    "算到头、谁与伸剖。",
    "向道我别来，",
    "为伊牵系，",
    "度岁经年，",
    "偷眼觑、也不忍觑花柳。",
    "可惜恁、好景良宵，",
    "未曾略展双眉开口。",
    "问甚时与你，",
    "深怜痛惜还依旧。"
  ],
  "ptype": null,
  "poetName": "柳永",
  "poetId": "0549133611124e338715a363459044fc",
  "form": "词",
  "tags": [
    "07.宋代",
    "柳永",
    ""
  ]
}