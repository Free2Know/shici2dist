{
  "_id": "07fb5ca640634e07bc496089e74e38a4",
  "name": "题祖山人池上怪石",
  "contents": [
    "寒姿数片奇突兀，",
    "曾作秋江秋水骨。",
    "先生应是厌风云，",
    "著向江边塞龙窟。",
    "我来池上倾酒尊，",
    "半酣书破青烟痕。",
    "参差翠缕摆不落，",
    "笔头惊怪黏秋云。",
    "我闻吴中项容水墨有高价，",
    "邀得将来倚松下。",
    "铺却双缯直道难，",
    "掉首空归不成画。"
  ],
  "ptype": null,
  "poetName": "张碧",
  "poetId": "da4a9e2b2d9a4e51add62a02f7556965",
  "form": "未知",
  "tags": [
    "06.唐代",
    "张碧",
    ""
  ]
}