{
  "_id": "ab61931b67e54477b5b7dfe7922530af",
  "name": "冬至后西湖泛舟看断冰偶成长句",
  "contents": [
    "一阳生后阴飙竭，",
    "湖上层冰看折时。",
    "云母扇摇当殿色，",
    "珊瑚树碎满盘枝。",
    "斜汀藻动鱼应觉，",
    "极浦波生雁未知。",
    "山影浅中留瓦砾，",
    "日光寒外送涟漪。",
    "崖崩苇岸纵横散，",
    "篙蹙兰舟片段随。",
    "曾向黄河望冲激，",
    "大鹏飞起雪风吹。"
  ],
  "ptype": null,
  "poetName": "李郢",
  "poetId": "a243a4bec13c4c74a4cce940f5c8d65b",
  "form": "未知",
  "tags": [
    "06.唐代",
    "李郢",
    ""
  ]
}