{
  "_id": "da518443c5624acbb0bd65cde71b8423",
  "name": "买花谣",
  "contents": [
    "杜陵村人不田穑，",
    "入谷经谿复缘壁。",
    "每至南山草木春，",
    "即向侯家取金碧。",
    "幽艳凝华春景曙，",
    "林夫移得将何处。",
    "蝶惜芳丛送下山，",
    "寻断孤香始回去。",
    "豪少居连鳷鹊东，",
    "千金使买一株红。",
    "院多花少栽未得，",
    "零落绿娥纤指中。",
    "咸阳亲戚长安里，",
    "无限将金买花子。",
    "浇红湿绿千万家，",
    "青丝玉轳声哑哑。"
  ],
  "ptype": null,
  "poetName": "刘言史",
  "poetId": "6ac16e4726794366bdefc0ed7be6a6c6",
  "form": "未知",
  "tags": [
    "06.唐代",
    "刘言史",
    ""
  ]
}