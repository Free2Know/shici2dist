{
  "_id": "fe1a6393fc8247e691546466ed4608a1",
  "name": "光、威、裒姊妹三人少孤而始妍……",
  "contents": [
    "昔闻南国容华少，",
    "今日东邻姊妹三。",
    "妆阁相看鹦鹉赋，",
    "碧窗应绣凤凰衫。",
    "红芳满院参差折，",
    "绿醑盈杯次第衔。",
    "恐向瑶池曾作女，",
    "谪来尘世未为男。",
    "文姬有貌终堪比，",
    "西子无言我更惭。",
    "一曲艳歌琴杳杳，",
    "四弦轻拨语喃喃。",
    "当台竞斗青丝发，",
    "对月争夸白玉簪。",
    "小有洞中松露滴，",
    "大罗天上柳烟含。",
    "但能为雨心长在，",
    "不怕吹箫事未谙。",
    "阿母几嗔花下语，",
    "潘郎曾向梦中参。",
    "暂持清句魂犹断，",
    "若睹红颜死亦甘。",
    "怅望佳人何处在，",
    "行云归北又归南。"
  ],
  "ptype": null,
  "poetName": "鱼玄机",
  "poetId": "79fe59f1b29a495cb686a50da492b19f",
  "form": "未知",
  "tags": [
    "06.唐代",
    "鱼玄机",
    ""
  ]
}