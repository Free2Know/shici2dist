{
  "_id": "e916478e387c421baddbd6ae0a407f37",
  "name": "夏日闺怨",
  "contents": [
    "桃径李蹊绝芳园，",
    "炎氛炽日满愁轩。",
    "枝上鸟惊朱槿落，",
    "池中鱼戏绿蘋翻。",
    "君恋京师久留滞，",
    "妾怨高楼积年岁。",
    "非关曾入楚王宫，",
    "直为相思腰转细。",
    "卧簟乘闲乍逐凉，",
    "熏炉畏热懒焚香。",
    "雨沾柳叶如啼眼，",
    "露滴莲花似汗妆。",
    "全由独自羞看影，",
    "艳是孤眠疑夜永。",
    "无情拂镜不成妆，",
    "有时却扇还风静。",
    "近日书来道欲归，",
    "鸳鸯文锦字息机。",
    "但恐愁容不相识，",
    "为教恒著别时衣。"
  ],
  "ptype": null,
  "poetName": "蔡瑰",
  "poetId": "cd0f9569b4874e8cad34295c132168cf",
  "form": "未知",
  "tags": [
    "06.唐代",
    "蔡瑰",
    ""
  ]
}