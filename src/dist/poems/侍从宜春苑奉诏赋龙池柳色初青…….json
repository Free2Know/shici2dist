{
  "_id": "801fe6ca3cff4759aa88aab21baa7ea7",
  "name": "侍从宜春苑奉诏赋龙池柳色初青……",
  "contents": [
    "东风已绿瀛洲草，",
    "紫殿红楼觉春好。",
    "池南柳色半青青，",
    "萦烟袅娜拂绮城。",
    "垂丝百尺挂雕楹，",
    "上有好鸟相和鸣，",
    "间关早得春风情。",
    "春风卷入碧云去，",
    "千门万户皆春声。",
    "是时君王在镐京，",
    "五云垂晖耀紫清。",
    "仗出金宫随日转，",
    "天回玉辇绕花行。",
    "始向蓬莱看舞鹤，",
    "还过茝石听新莺。",
    "新莺飞绕上林苑，",
    "愿入箫韶杂凤笙。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}