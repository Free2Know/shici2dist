{
  "_id": "a5a24ebfe4684becafb31513f859c1ba",
  "name": "赠南岳冯处士二首",
  "contents": [
    "白石溪边自结庐，",
    "风泉满院称幽居。",
    "鸟啼深树劚灵药，",
    "花落闲窗看道书。",
    "烟岚晚过鹿裘湿，",
    "水月夜明山舍虚。",
    "支颐冷笑缘名出，",
    "终日王门强曳裾。",
    "寂寥深木闭烟霞，",
    "洞里相知有几家。",
    "笑看潭鱼吹水沫，",
    "醉嗔溪鹿吃蕉花。",
    "穿厨历历泉声细，",
    "绕屋悠悠树影斜。",
    "夜静著灰封釜灶，",
    "自添文武养丹砂。"
  ],
  "ptype": null,
  "poetName": "曹唐",
  "poetId": "6b1b9f6e61a34397ae0b50a2ee80b9e3",
  "form": "未知",
  "tags": [
    "06.唐代",
    "曹唐",
    ""
  ]
}