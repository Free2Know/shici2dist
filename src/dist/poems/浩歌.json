{
  "_id": "f0e8032d2a4d4df4b22a63c59bb0ddbf",
  "name": "浩歌",
  "contents": [
    "南风吹山作平地，",
    "帝遣天吴移海水。",
    "王母桃花千遍红，",
    "彭祖巫咸几回死？",
    "青毛骢马参差钱，",
    "娇春杨柳含细烟。",
    "筝人劝我金屈卮，",
    "神血未凝身问谁？",
    "不需浪饮丁都护，",
    "世上英雄本无主。",
    "买丝绣作平原君，",
    "有酒惟浇赵州土。",
    "漏催水咽玉蟾蜍，",
    "卫娘发薄不胜梳。",
    "看见秋眉换新绿，",
    "二十男儿那刺促。"
  ],
  "ptype": null,
  "poetName": "李贺",
  "poetId": "cd247d8e8f974620a738b26e2464470c",
  "form": "未知",
  "tags": [
    "06.唐代",
    "李贺",
    ""
  ]
}