{
  "_id": "fd73516c2e8f4edeab31c7839eac0513",
  "name": "宛陵寓居上沈大夫二首",
  "contents": [
    "满耳歌谣满眼山，",
    "宛陵城郭翠微间。",
    "人情已觉春长在，",
    "溪户仍将水共闲。",
    "晓色入楼红蔼蔼，",
    "夜声寻砌碧潺潺。",
    "幽云高鸟俱无事，",
    "晚伴西峰醉客还。",
    "溪树参差绿可攀，",
    "谢家云水满东山。",
    "能忘天上他年贵，",
    "来结林中一日闲。",
    "醉叩玉盘歌袅袅，",
    "暖鸣幽涧鸟关关。",
    "觥筹不尽须归去，",
    "路在春风缥缈间。"
  ],
  "ptype": null,
  "poetName": "赵嘏",
  "poetId": "420eb59cfc2e461a9ec61079a6f277e1",
  "form": "未知",
  "tags": [
    "06.唐代",
    "赵嘏",
    ""
  ]
}