{
  "_id": "c8023cf6eada45f7bf0d688d429d0f8a",
  "name": "宜春江上寄仰山长老二首",
  "contents": [
    "水隔孤城城隔山，",
    "水边时望忆师闲。",
    "清泉白日中峰上，",
    "落日半空栖鸟还。",
    "云影触衣分朵朵，",
    "雨声吹磬散潺潺。",
    "传心莫学罗浮去，",
    "后辈思量待扣关。",
    "雨晴天半碧光流，",
    "影倒残阳湿郡楼。",
    "绝顶有人经劫在，",
    "浮生无客暂时游。",
    "窗开万壑春泉乱，",
    "塔锁孤灯万木稠。",
    "欲为吾师拂衣去，",
    "白云红叶又新秋。"
  ],
  "ptype": null,
  "poetName": "齐己",
  "poetId": "d9aee30d8768477493378453904a05f3",
  "form": "未知",
  "tags": [
    "06.唐代",
    "齐己",
    ""
  ]
}