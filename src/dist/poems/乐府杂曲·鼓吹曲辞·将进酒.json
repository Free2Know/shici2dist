{
  "_id": "bee1ea9cf3cb474fb58bb6e87f2fb423",
  "name": "乐府杂曲·鼓吹曲辞·将进酒",
  "contents": [
    "将进酒，",
    "将进酒，",
    "酒中有毒鸩主父，",
    "言之主父伤主母。",
    "母为妾地父妾天，",
    "仰天俯地不忍言。",
    "佯为僵踣主父前，",
    "主父不知加妾鞭。",
    "旁人知妾为主说，",
    "主将泪洗鞭头血。",
    "推摧主母牵下堂，",
    "扶妾遣升堂上床。",
    "将进酒，",
    "酒中无毒令主寿，",
    "愿主回思归主母，",
    "遣妾如此事主父。",
    "妾为此事人偶知，",
    "自惭不密方自悲。",
    "主今颠倒安置妾，",
    "贪天僭地谁不为。"
  ],
  "ptype": null,
  "poetName": "元稹",
  "poetId": "9863285b1f514da9a74432fd80c442aa",
  "form": "未知",
  "tags": [
    "06.唐代",
    "元稹",
    ""
  ]
}