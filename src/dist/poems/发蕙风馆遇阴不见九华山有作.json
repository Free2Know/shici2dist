{
  "_id": "02e09f91ac7643ddaf39f3661ff42f8d",
  "name": "发蕙风馆遇阴不见九华山有作",
  "contents": [
    "我来淮阴城，",
    "千江万山无不经。",
    "山青水碧千万丈，",
    "奇峰急派何纵横！",
    "又闻九华山，",
    "山顶连青冥。",
    "太白有逸韵，",
    "使我西南行。",
    "一步一攀策，",
    "前行正鸡鸣。",
    "阴云冉冉忽飞起，",
    "千里万里危峥嵘。",
    "譬如天之有日蚀，",
    "使我昏沈犹不明。",
    "人家敲镜救不得，",
    "光阴却属贪狼星。",
    "恨亦不能通，",
    "言亦不足听。",
    "长鞭挥马出门去，",
    "是以九华为不平。"
  ],
  "ptype": null,
  "poetName": "孟迟",
  "poetId": "b2a9308bb3b542d0806950b9ac5bc116",
  "form": "未知",
  "tags": [
    "06.唐代",
    "孟迟",
    ""
  ]
}