{
  "_id": "5fa0a962fa064e859784455fb33ef287",
  "name": "敷水歌，送窦渐入京",
  "contents": [
    "罗敷昔时秦氏女，",
    "千载无人空处所。",
    "昔时流水至今流，",
    "万事皆逐东流去。",
    "此水东流无尽期，",
    "水声还似旧来时。",
    "岸花仍自羞红脸，",
    "堤柳犹能学翠眉。",
    "春去秋来不相待，",
    "水中月色长不改。",
    "罗敷养蚕空耳闻，",
    "使君五马今何在。",
    "九月霜天水正寒，",
    "故人西去度征鞍。",
    "水底鲤鱼幸无数，",
    "愿君别后垂尺素。"
  ],
  "ptype": null,
  "poetName": "岑参",
  "poetId": "b7f498137b6b4b36a5fea97e41566cd9",
  "form": "未知",
  "tags": [
    "06.唐代",
    "岑参",
    ""
  ]
}