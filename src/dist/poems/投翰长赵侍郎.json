{
  "_id": "2a2cf06f27f449458a0420de366dcee4",
  "name": "投翰长赵侍郎",
  "contents": [
    "禹门西面逐飘蓬，",
    "忽喜仙都得入踪。",
    "贾氏许频趋季虎，",
    "荀家因敢谒头龙。",
    "手扶日月重轮起，",
    "数是乾坤正气钟。",
    "五色笔驱神出没，",
    "八花砖接帝从容。",
    "诗酬御制风骚古，",
    "论似人情鼎鼐浓。",
    "岂有地能先凤掖，",
    "别无山更胜鳌峰。",
    "攀鸿日浅魂飞越，",
    "为鲤年深势噞喁。",
    "泽国雨荒三径草，",
    "秦关雪折一枝筇。",
    "吹成暖景犹葭律，",
    "引上纤萝在岳松。",
    "愿向明朝荐幽滞，",
    "免教号泣触登庸。"
  ],
  "ptype": null,
  "poetName": "黄滔",
  "poetId": "e5272bd24b5f4bc4a1f14c6b2b7ffe52",
  "form": "未知",
  "tags": [
    "06.唐代",
    "黄滔",
    ""
  ]
}