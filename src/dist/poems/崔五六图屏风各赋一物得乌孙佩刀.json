{
  "_id": "a7323482ebc148f59c2f2c9c075b9c91",
  "name": "崔五六图屏风各赋一物得乌孙佩刀",
  "contents": [
    "乌孙腰间佩两刀，",
    "刃可吹毛锦为带。",
    "握中枕宿穹庐室，",
    "马上割飞翳螉塞。",
    "执之魍魉谁能前，",
    "气凛清风沙漠边。",
    "磨用阴山一片玉，",
    "洗将胡地独流泉。",
    "主人屏风写奇状，",
    "铁鞘金镮俨相向。",
    "回头瞪目时一看，",
    "使予心在江湖上。"
  ],
  "ptype": null,
  "poetName": "李颀",
  "poetId": "fd708259acd8450f9a79289397127c98",
  "form": "未知",
  "tags": [
    "06.唐代",
    "李颀",
    ""
  ]
}