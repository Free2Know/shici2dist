{
  "_id": "2d9a36e5cef3419aad83b5b630021e95",
  "name": "绿头鸭·多丽",
  "contents": [
    "叹飘零。",
    "离多会少堪惊。",
    "又争如、天人有信，",
    "不同浮世难凭。",
    "占秋初、桂花散采，",
    "向夜久、银汉无声。",
    "凤驾催云，",
    "红帷卷月，",
    "泠泠一水会双星。",
    "素杼冷，",
    "临风休织，",
    "深诉隔年诚。",
    "飞光浅，",
    "青童语款，",
    "丹鹊桥平。",
    "看人间、争求新巧，",
    "纷纷女伴欢迎。",
    "避灯时、彩丝未整，",
    "拜月处、蛛网先成。",
    "谁念监州，",
    "萧条官舍，",
    "烛摇秋扇坐中庭。",
    "笑此夕、金钗无据，",
    "遗恨满蓬瀛。",
    "欹高枕，",
    "梧桐听雨，",
    "如是天明。"
  ],
  "ptype": null,
  "poetName": "辛弃疾",
  "poetId": "20fa6296074848488c8284c32299f673",
  "form": "词",
  "tags": [
    "07.宋代",
    "辛弃疾",
    ""
  ]
}