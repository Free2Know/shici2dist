{
  "_id": "cbba726609234e49b3053415e09e8df7",
  "name": "时乐鸟篇",
  "contents": [
    "旧传南海出灵禽，",
    "时乐名闻不可寻。",
    "形貌乍同鹦鹉类，",
    "精神别禀凤凰心。",
    "千年待圣方轻举，",
    "万里呈才无伴侣。",
    "红茸糅绣好毛衣，",
    "清泠讴鸦好言语。",
    "内人试取御衣牵，",
    "啄手暝声不许前。",
    "心愿阳乌恒保日，",
    "志嫌阴鹤欲凌天。",
    "天情玩讶良无已，",
    "察图果见祥经里。",
    "本持符瑞验明王，",
    "还用文章比君子。",
    "自怜弱羽讵堪珍，",
    "喜共华篇来示人。",
    "人见嘤嘤报恩鸟，",
    "多惭碌碌具官臣。"
  ],
  "ptype": null,
  "poetName": "张说",
  "poetId": "b81ed3ab171f4f1086eee34ce1731f54",
  "form": "未知",
  "tags": [
    "06.唐代",
    "张说",
    ""
  ]
}