{
  "_id": "d70a17033cb04605a4966e2d115a0ccb",
  "name": "八犯玉交枝·八宝妆",
  "contents": [
    "沧岛云连，",
    "绿瀛秋入，",
    "暮景欲沈洲屿。",
    "无浪无风天地白，",
    "听得潮生人语。",
    "擎空孤柱。",
    "翠倚高阁恁虚，",
    "中流苍碧迷烟雾。",
    "惟见广寒门外，",
    "青无重数。",
    "遥想贝阙珠宫，",
    "琼林玉树。",
    "不知还是何处。",
    "倩谁问、凌波轻步。",
    "谩凝睇、乘鸾秦女。",
    "想庭曲、霓裳正舞。",
    "莫须长笛吹愁去。",
    "怕唤起鱼龙，",
    "三更喷作前山雨。"
  ],
  "ptype": null,
  "poetName": "仇远",
  "poetId": "d8a6b4306c3240268ee264188d40a69b",
  "form": "未知",
  "tags": [
    "07.宋代",
    "仇远",
    ""
  ]
}