{
  "_id": "9eef47ffe95944589332c43b8a10bdd4",
  "name": "清明二首",
  "contents": [
    "朝来新火起新烟，",
    "湖色春光净客船。",
    "绣羽衔花他自得，",
    "红颜骑竹我无缘。",
    "胡童结束还难有，",
    "楚女腰肢亦可怜。",
    "不见定王城旧处，",
    "长怀贾傅井依然。",
    "虚沾焦举为寒食，",
    "实藉严君卖卜钱。",
    "钟鼎山林各天性，",
    "浊醪粗饭任吾年。",
    "此身飘泊苦西东，",
    "右臂偏枯半耳聋。",
    "寂寂系舟双下泪，",
    "悠悠伏枕左书空。",
    "十年蹴踘将雏远，",
    "万里秋千习俗同。",
    "旅雁上云归紫塞，",
    "家人钻火用青枫。",
    "秦城楼阁烟花里，",
    "汉主山河锦绣中。",
    "风水春来洞庭阔，",
    "白蘋愁杀白头翁。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}