{
  "_id": "45d7d13de9bf48689ffc7ba332a6df1b",
  "name": "琵琶仙",
  "contents": [
    "《吴都赋》云：「户藏烟浦，",
    "家具画船」，",
    "唯吴兴为然，",
    "春游之盛，",
    "西湖未能过也。",
    "己酉岁，",
    "予与萧时父载酒南郭，",
    "感遇成歌。",
    "双浆来时，",
    "有人似、旧曲桃根桃叶。",
    "歌扇轻约飞花，",
    "娥眉正奇绝。",
    "春渐远，",
    "汀洲自绿，",
    "更添了、几声啼鴂。",
    "十里扬州，",
    "三生杜牧，",
    "前事休说。",
    "又还是、宫烛分烟，",
    "奈愁里匆匆换时节。",
    "都把一襟芳思，",
    "与空阶榆荚。",
    "千万缕、藏鸦细柳，",
    "为玉尊、起舞回雪。",
    "想见西出阳关，",
    "故人初别。"
  ],
  "ptype": null,
  "poetName": "姜夔",
  "poetId": "f2da97c8e5ec4023afee30b715351bd0",
  "form": "词",
  "tags": [
    "07.宋代",
    "姜夔",
    ""
  ]
}