{
  "_id": "348df928ffd647adb463d92a6f63f289",
  "name": "竞渡曲",
  "contents": [
    "沅江五月平堤流，",
    "邑人相将浮彩舟。",
    "灵均何年歌已矣，",
    "哀谣振楫从此起。",
    "杨桴击节雷阗阗，",
    "乱流齐进声轰然。",
    "蛟龙得雨鬐鬣动，",
    "螮蝀饮河形影联。",
    "刺史临流褰翠帏，",
    "揭竿命爵分雄雌。",
    "先鸣馀勇争鼓舞，",
    "未至衔枚颜色沮。",
    "百胜本自有前期，",
    "一飞由来无定所。",
    "风俗如狂重此时，",
    "纵观云委江之湄。",
    "彩旂夹岸照蛟室，",
    "罗袜凌波呈水嬉。",
    "曲终人散空愁暮，",
    "招屈亭前水东注。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}