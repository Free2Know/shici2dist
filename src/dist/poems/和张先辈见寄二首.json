{
  "_id": "ae3cedc43f844b518edc507570e2357a",
  "name": "和张先辈见寄二首",
  "contents": [
    "去国离群掷岁华，",
    "病容憔悴愧丹砂。",
    "溪连舍下衣长润，",
    "山带城边日易斜。",
    "几处垂钩依野岸，",
    "有时披褐到邻家。",
    "故人书札频相慰，",
    "谁道西京道路赊。",
    "清时沦放在山州，",
    "邛竹纱巾处处游。",
    "野日苍茫悲鵩舍，",
    "水风阴湿弊貂裘。",
    "鸡鸣候旦宁辞晦，",
    "松节凌霜几换秋。",
    "两首新诗千里道，",
    "感君情分独知丘。"
  ],
  "ptype": null,
  "poetName": "徐铉",
  "poetId": "a2ad1ce6a5234dc282f470f84ffe2f0e",
  "form": "未知",
  "tags": [
    "06.唐代",
    "徐铉",
    ""
  ]
}