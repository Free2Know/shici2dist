{
  "_id": "dcf7016658c14d4e9a377fd1f83e1acf",
  "name": "明妃曲·其一",
  "contents": [
    "明妃初出汉宫时，",
    "泪湿春风鬓脚垂。",
    "低徊顾影无颜色，",
    "尚得君王不自持。",
    "归来却怪丹青手，",
    "入眼平生几曾有。",
    "意态由来画不成，",
    "当时枉杀毛延寿。",
    "一去心知更不归，",
    "可怜着尽汉宫衣。",
    "寄声欲问塞南事，",
    "只有年年鸿雁飞。",
    "家人万里传消息，",
    "好在毡城莫相忆。",
    "君不见咫尺长门闭阿娇，",
    "人生失意无南北。"
  ],
  "ptype": null,
  "poetName": "王安石",
  "poetId": "60033eb62e62445ebfe183c16a12d3a7",
  "form": "七律",
  "tags": [
    "07.宋代",
    "王安石",
    ""
  ]
}