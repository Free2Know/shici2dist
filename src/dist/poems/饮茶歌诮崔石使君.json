{
  "_id": "51d72b33551f4fdcbe784192d82db0c9",
  "name": "饮茶歌诮崔石使君",
  "contents": [
    "越人遗我剡溪茗，",
    "采得金牙爨金鼎。",
    "素瓷雪色缥沫香，",
    "何似诸仙琼蕊浆。",
    "一饮涤昏寐，",
    "情来朗爽满天地。",
    "再饮清我神，",
    "忽如飞雨洒轻尘。",
    "三饮便得道，",
    "何须苦心破烦恼。",
    "此物清高世莫知，",
    "世人饮酒多自欺。",
    "愁看毕卓瓮间夜，",
    "笑向陶潜篱下时。",
    "崔侯啜之意不已，",
    "狂歌一曲惊人耳。",
    "孰知茶道全尔真，",
    "唯有丹丘得如此。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}