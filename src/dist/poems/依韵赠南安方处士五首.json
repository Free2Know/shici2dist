{
  "_id": "c0c93d609c134a6a8959adfed08f9d4d",
  "name": "依韵赠南安方处士五首",
  "contents": [
    "七贵五侯生肯退，",
    "利尘名网死当抛。",
    "黔娄寂寞严陵卧，",
    "借问何人与结交。",
    "休把羸蹄蹋霜雪，",
    "书成何处献君王。",
    "嵩山好与浮丘约，",
    "三十六峰云外乡。",
    "百万僧中不为僧，",
    "比君知道仅谁能。",
    "无家寄泊南安县，",
    "六月门前也似冰。",
    "两鬓当春却似秋，",
    "僻居夸近野僧楼。",
    "落花明月皆临水，",
    "明月不流花自流。",
    "晋楚忙忙起战尘，",
    "龚黄门外有高人。",
    "一畦云薤三株竹，",
    "席上先生未是贫。"
  ],
  "ptype": null,
  "poetName": "徐夤",
  "poetId": "82d28c4660ba41729e89cf6f5759f3f8",
  "form": "未知",
  "tags": [
    "06.唐代",
    "徐夤",
    ""
  ]
}