{
  "_id": "11f7a557ab1b470d98bdd830961abe85",
  "name": "严塘经乱书事",
  "contents": [
    "尘生宫阙雾濛濛，",
    "万骑龙飞幸蜀中。",
    "在野傅岩君不梦，",
    "乘轩卫懿鹤何功？",
    "虽知四海同盟久，",
    "未合中原武备空。",
    "星落夜原妖气满，",
    "汉家麟阁待英雄。",
    "梁园皓色月如珪，",
    "清景伤时一惨凄。",
    "未见山前归牧马，",
    "犹闻江上带征鞞。",
    "鲲为鱼队潜鳞困，",
    "鹤处鸡群病翅低。",
    "正是四郊多垒日，",
    "波涛早晚静鲸鲵。"
  ],
  "ptype": null,
  "poetName": "郑启",
  "poetId": "3730e2b1a3e347de8b66af6013d7c9c6",
  "form": "未知",
  "tags": [
    "06.唐代",
    "郑启",
    ""
  ]
}