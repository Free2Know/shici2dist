{
  "_id": "d7fb7cba647e4e138f7938bbfde27f95",
  "name": "感怀寄卢给事二首",
  "contents": [
    "绵绵远念近来多，",
    "喜鹊随函到绿萝。",
    "虽匪二贤曾入洛，",
    "忽惊六义减沈疴。",
    "童扳邻杏隳墙瓦，",
    "燕啄花泥落砌莎。",
    "好更因人寄消息，",
    "活州归去已蹉跎。",
    "常忆团圆绣像前，",
    "东归经乱独生全。",
    "孤峰已住六七处，",
    "万事无成三十年。",
    "每想苑墙危逼路，",
    "更思钵塔晓凌烟。",
    "如今憔悴荆枝尽，",
    "一讽来书一怆然。"
  ],
  "ptype": null,
  "poetName": "贯休",
  "poetId": "2010d2499c414e5c920b044c4657b2cb",
  "form": "未知",
  "tags": [
    "06.唐代",
    "贯休",
    ""
  ]
}