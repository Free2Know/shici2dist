{
  "_id": "7c81096034e6417c9085d85ef9a8163d",
  "name": "武陵开元观黄炼师院三首",
  "contents": [
    "松间白发黄尊师，",
    "童子烧香禹步时。",
    "欲访桃源入溪路，",
    "忽闻鸡犬使人疑。",
    "先贤盛说桃花源，",
    "尘忝何堪武陵郡。",
    "闻道秦时避地人，",
    "至今不与人通问。",
    "山观空虚清静门，",
    "从官役吏扰尘喧。",
    "暂因问俗到真境，",
    "便欲投诚依道源。"
  ],
  "ptype": null,
  "poetName": "王昌龄",
  "poetId": "37f16392b79b4efd8bc19d5e69bad7fb",
  "form": "未知",
  "tags": [
    "06.唐代",
    "王昌龄",
    ""
  ]
}