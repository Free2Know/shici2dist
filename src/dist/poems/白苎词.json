{
  "_id": "cecfd31a131e42a4b2a87332bdddb9c2",
  "name": "白苎词",
  "contents": [
    "馆娃宫中露华冷，",
    "月落啼鸦散金井。",
    "吴王扶头酒初醒，",
    "秉烛张筵乐清景。",
    "美人不眠怜夜永，",
    "起舞亭亭乱花影。",
    "新裁白苎胜红绡，",
    "玉佩珠缨金步摇。",
    "回鸾转凤意自娇，",
    "银筝锦瑟声相调。",
    "君恩如水流不断，",
    "但愿年年此同宵。",
    "东风吹花落庭树，",
    "春色催人等闲去。",
    "大家为欢莫延伫，",
    "顷刻铜龙报天曙。"
  ],
  "ptype": null,
  "poetName": "戴叔伦",
  "poetId": "5d90649e304a4bceb43ad0b2a9c5c274",
  "form": "未知",
  "tags": [
    "06.唐代",
    "戴叔伦",
    ""
  ]
}