{
  "_id": "65b413a89e084a4ebb5c68003044ca6e",
  "name": "白雪歌送武判官归京",
  "contents": [
    "北风卷地白草折，",
    "胡天八月即飞雪。",
    "忽如一夜春风来，",
    "千树万树梨花开。",
    "散入珠帘湿罗幕，",
    "狐裘不暖锦衾薄。",
    "将军角弓不得控，",
    "都护铁衣冷犹著。",
    "瀚海阑干百丈冰，",
    "愁云惨淡万里凝。",
    "中军置酒饮归客，",
    "胡琴琵琶与羌笛。",
    "纷纷暮雪下辕门，",
    "风掣红旗冻不翻。",
    "轮台东门送君去，",
    "去时雪满天山路。",
    "山回路转不见君，",
    "雪上空留马行处。"
  ],
  "ptype": null,
  "poetName": "岑参",
  "poetId": "b7f498137b6b4b36a5fea97e41566cd9",
  "form": "七律",
  "tags": [
    "06.唐代",
    "岑参",
    ""
  ]
}