{
  "_id": "fe78ea4ab6bc4cf882c51814a4cce5d6",
  "name": "金缕歌",
  "contents": [
    "新月溶青荔。",
    "望天边、寿星一点，",
    "白云千里。",
    "又是吾翁初度日，",
    "两见童颜十四。",
    "多绛县、老人一岁。",
    "想得姑仙麟脯宴，",
    "进蟠桃、满引霞杯醉。",
    "群玉树，",
    "可人意。",
    "痴儿未了公家事。",
    "喜此中、堂名绣采，",
    "晨昏如侍。",
    "着个斑衣浑鼓舞，",
    "却把寿卮遥跪。",
    "祝翁寿、三山一似。",
    "已洁清香凝寝处，",
    "奉安车、弭节徐徐至。",
    "就禄养，",
    "看孙戏。"
  ],
  "ptype": null,
  "poetName": "程文海",
  "poetId": "1a67c1c39d4e491da17150bd40e5a507",
  "form": "词",
  "tags": [
    "08.元代",
    "程文海",
    ""
  ]
}