{
  "_id": "9c86501b8aa149689abc78e77a0ccf6f",
  "name": "和友人戏赠二首",
  "contents": [
    "东望花楼曾不同，",
    "西来双燕信休通。",
    "仙人掌冷三霄露，",
    "玉女窗虚五夜风。",
    "翠袖自随回雪转，",
    "烛房寻类外庭空。",
    "殷勤莫使清香透，",
    "牢合金鱼锁桂丛。",
    "迢递青门有几关，",
    "柳梢楼角见南山。",
    "明珠可贯须为佩，",
    "白璧堪裁且作环。",
    "子夜休歌团扇掩，",
    "新正未破剪刀闲。",
    "猿啼鹤怨终年事，",
    "未抵熏炉一夕间。"
  ],
  "ptype": null,
  "poetName": "李商隐",
  "poetId": "1c1222ee1bc9466f96b5fa0cb769c5c7",
  "form": "未知",
  "tags": [
    "06.唐代",
    "李商隐",
    ""
  ]
}