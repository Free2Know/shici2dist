{
  "_id": "354fef0ad47447b0806e0835751c94f9",
  "name": "前有一尊酒行二首",
  "contents": [
    "春风东来忽相过，",
    "金樽渌酒生微波。",
    "落花纷纷稍觉多，",
    "美人欲醉朱颜酡。",
    "青轩桃李能几何，",
    "流光欺人忽蹉跎。",
    "君起舞，",
    "日西夕。",
    "当年意气不肯平，",
    "白发如丝叹何益。",
    "琴奏龙门之绿桐，",
    "玉壶美酒清若空。",
    "催弦拂柱与君饮，",
    "看朱成碧颜始红。",
    "胡姬貌如花，",
    "当垆笑春风。",
    "笑春风，",
    "舞罗衣，",
    "君今不醉将安归。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}