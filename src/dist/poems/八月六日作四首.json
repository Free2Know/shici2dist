{
  "_id": "7cf94bda7e504e8eb92077879d198909",
  "name": "八月六日作四首",
  "contents": [
    "日离黄道十年昏，",
    "敏手重开造化门。",
    "火帝动炉销剑戟，",
    "风师吹雨洗乾坤。",
    "左牵犬马诚难测，",
    "右袒簪缨最负恩。",
    "丹笔不知谁定罪，",
    "莫留遗迹怨神孙。",
    "金虎挻灾不复论，",
    "构成狂猘犯车尘。",
    "御衣空惜侍中血，",
    "国玺几危皇后身。",
    "图霸未能知盗道，",
    "饰非唯欲害仁人。",
    "黄旗紫气今仍旧，",
    "免使老臣攀画轮。",
    "簪裾皆是汉公卿，",
    "尽作锋铓剑血醒。",
    "显负旧恩归乱主，",
    "难教新国用轻刑。",
    "穴中狡兔终须尽，",
    "井上婴儿岂自宁。",
    "底事亦疑惩未了，",
    "更应书罪在泉扃。",
    "坐看包藏负国恩，",
    "无才不得预经纶。",
    "袁安坠睫寻忧汉，",
    "贾谊濡毫但过秦。",
    "威凤鬼应遮矢射，",
    "灵犀天与隔埃尘。",
    "堤防瓜李能终始，",
    "免愧于心负此身。"
  ],
  "ptype": null,
  "poetName": "韩偓",
  "poetId": "bca72048a93e447f96a7e1dac88dd312",
  "form": "未知",
  "tags": [
    "06.唐代",
    "韩偓",
    ""
  ]
}