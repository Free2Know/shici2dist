{
  "_id": "3ab7578ce1d4420c880803989ff1cd65",
  "name": "法曲歌头·法曲",
  "contents": [
    "柱史乘车，",
    "青牛驾轭，",
    "紫云覆顶，",
    "函关令已前知。",
    "西升稍驻，",
    "尹喜虔恭誓。",
    "求老子。",
    "亲谈道德微旨。",
    "五千馀言，",
    "俱救末俗，",
    "度脱令咸归生理。",
    "体元机。",
    "人间方解道术，",
    "兼明治身，",
    "与国阶梯。",
    "更有黄庭，",
    "专分二境，",
    "内外皆举璇题。",
    "羽客见者，",
    "倾诚恳诵合彝仪。",
    "万神潜礼。",
    "密奉二经，",
    "炷香静默，",
    "心无竞，",
    "靡端倪。",
    "得失扫去，",
    "意海澄流要体。",
    "内景防愆失。",
    "外景忘疲。",
    "阆风蓬岛岂能移。",
    "念诵灵辞。",
    "指群迷。"
  ],
  "ptype": null,
  "poetName": "曹勋",
  "poetId": "3893a44d0ff24cffb4825028d7d19372",
  "form": "未知",
  "tags": [
    "07.宋代",
    "曹勋",
    ""
  ]
}