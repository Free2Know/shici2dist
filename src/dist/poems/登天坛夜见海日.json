{
  "_id": "fa299c24158542ffb04615f8a0f972a5",
  "name": "登天坛夜见海日",
  "contents": [
    "朝游碧峰三十六，",
    "夜上天坛月边宿。",
    "仙人携我搴玉英，",
    "坛上夜半东方明。",
    "仙钟撞撞近海日，",
    "海中离离三山出。",
    "霞梯赤城遥可分，",
    "霓旌绛节倚彤云。",
    "八鸾五凤纷在御，",
    "王母欲上朝元君。",
    "群仙指此为我说，",
    "几见尘飞沧海竭。",
    "竦身别我期丹宫，",
    "空山处处遗清风。",
    "九州下视杳未旦，",
    "一半浮生皆梦中。",
    "始知武皇求不死，",
    "去逐瀛洲羡门子。"
  ],
  "ptype": null,
  "poetName": "李益",
  "poetId": "97f31a45f39f45509ddc252ad9ad10a9",
  "form": "未知",
  "tags": [
    "06.唐代",
    "李益",
    ""
  ]
}