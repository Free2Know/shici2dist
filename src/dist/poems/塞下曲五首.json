{
  "_id": "203e62abed6a4499b05f9fec803b0c50",
  "name": "塞下曲五首",
  "contents": [
    "三戍渔阳再渡辽，",
    "騂弓在臂剑横腰。",
    "匈奴似若知名姓，",
    "休傍阴山更射雕。",
    "猎马千行雁几双，",
    "燕然山下碧油幢。",
    "传声漠北单于破，",
    "火照旌旗夜受降。",
    "朔雪飘飘开雁门，",
    "平沙历乱卷蓬根。",
    "功名耻计擒生数，",
    "直斩楼兰报国恩。",
    "陇水潺湲陇树秋，",
    "征人到此泪双流。",
    "乡关万里无因见，",
    "西戍河源早晚休。",
    "阴碛茫茫塞草肥，",
    "桔槔烽上暮云飞。",
    "交河北望天连海，",
    "苏武曾将汉节归。"
  ],
  "ptype": null,
  "poetName": "张仲素",
  "poetId": "1d00a6c915254aa19f3a286c6c4472a2",
  "form": "未知",
  "tags": [
    "06.唐代",
    "张仲素",
    ""
  ]
}