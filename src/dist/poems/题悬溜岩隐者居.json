{
  "_id": "b5464f2ba8be4563bc568d5ddc54bfd5",
  "name": "题悬溜岩隐者居",
  "contents": [
    "世人如要问生涯，",
    "满架堆床是五车。",
    "谷鸟暮蝉声四散，",
    "修篁灌木势交加。",
    "蒲葵细织团圆扇，",
    "薤叶平铺合遝花。",
    "却用水荷苞绿李，",
    "兼将寒井浸甘瓜。",
    "惯缘嶮峭收松粉，",
    "常趁芳鲜掇茗芽。",
    "池上树阴随浪动，",
    "窗前月影被巢遮。",
    "坐云独酌杯盘湿，",
    "穿竹微吟路径斜。",
    "见说公卿访遗逸，",
    "逢迎亦是戴乌纱。"
  ],
  "ptype": null,
  "poetName": "方干",
  "poetId": "06f0291dac634a49ab474dd7cadbf853",
  "form": "未知",
  "tags": [
    "06.唐代",
    "方干",
    ""
  ]
}