{
  "_id": "1a35e51862f14ff5bcbc5ac61138a5ba",
  "name": "鸭头绿",
  "contents": [
    "静中看。",
    "记昔日淮山隐隐，",
    "宛若虎踞龙盘。",
    "下樊襄、指挥湘汉，",
    "鞭云骑、围绕江干。",
    "势不成三，",
    "时当混一，",
    "过唐之数不为难。",
    "陈桥驿、孤儿寡妇，",
    "久假当还。",
    "挂征帆、龙舟催发，",
    "紫宸初卷朝班。",
    "禁庭空、土花晕碧，",
    "辇路悄、呵喝声乾。",
    "纵余得西湖风景，",
    "花柳亦凋残。",
    "去国三千，",
    "游仙一梦，",
    "依然天淡夕阳间。",
    "昨宵也、一轮明月，",
    "还照临安。"
  ],
  "ptype": null,
  "poetName": "傅按察",
  "poetId": "122fcc803a084cc6a43e0e046b0809f6",
  "form": "词",
  "tags": [
    "08.元代",
    "傅按察",
    ""
  ]
}