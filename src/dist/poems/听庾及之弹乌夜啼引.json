{
  "_id": "5200d546d6ba4296bbe029471db7a41f",
  "name": "听庾及之弹乌夜啼引",
  "contents": [
    "君弹乌夜啼，",
    "我传乐府解古题。",
    "良人在狱妻在闺，",
    "官家欲赦乌报妻。",
    "乌前再拜泪如雨，",
    "乌作哀声妻暗语。",
    "后人写出乌啼引，",
    "吴调哀弦声楚楚。",
    "四五年前作拾遗，",
    "谏书不密丞相知。",
    "谪官诏下吏驱遣，",
    "身作囚拘妻在远。",
    "归来相见泪如珠，",
    "唯说闲宵长拜乌。",
    "君来到舍是乌力，",
    "妆点乌盘邀女巫。",
    "今君为我千万弹，",
    "乌啼啄啄泪澜澜。",
    "感君此曲有深意，",
    "昨日乌啼桐叶坠。",
    "当时为我赛乌人，",
    "死葬咸阳原上地。"
  ],
  "ptype": null,
  "poetName": "元稹",
  "poetId": "9863285b1f514da9a74432fd80c442aa",
  "form": "未知",
  "tags": [
    "06.唐代",
    "元稹",
    ""
  ]
}