{
  "_id": "01fa9d9b6ba74d58ad4a7cf35d9850bc",
  "name": "代闺人答轻薄少年",
  "contents": [
    "妾家近隔凤凰池，",
    "粉壁纱窗杨柳垂。",
    "本期汉代金吾婿，",
    "误嫁长安游侠儿。",
    "儿家夫婿多轻薄，",
    "借客探丸重然诺。",
    "平明挟弹入新丰，",
    "日晚挥鞭出长乐。",
    "青丝白马冶游园，",
    "能使行人驻马看。",
    "自矜陌上繁华盛，",
    "不念闺中花鸟阑。",
    "花间陌上春将晚，",
    "走马斗鸡犹未返。",
    "三时出望无消息，",
    "一去那知行近远？",
    "桃李花开覆井栏，",
    "朱楼落日卷帘看。",
    "愁来欲奏相思曲，",
    "抱得秦筝不忍弹。"
  ],
  "ptype": null,
  "poetName": "崔颢",
  "poetId": "573ef50972c4437a87b7a2626df44211",
  "form": "未知",
  "tags": [
    "06.唐代",
    "崔颢",
    ""
  ]
}