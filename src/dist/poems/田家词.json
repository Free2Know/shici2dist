{
  "_id": "feb5c954b22140ab9ce68e73ed291310",
  "name": "田家词",
  "contents": [
    "牛吒吒，",
    "田确确。",
    "旱块敲牛蹄趵趵，",
    "种得官仓珠颗谷。",
    "六十年来兵蔟蔟，",
    "月月食粮车辘辘。",
    "一日官军收海服，",
    "驱牛驾车食牛肉。",
    "归来攸得牛两角，",
    "重铸锄犁作斤劚。",
    "姑舂妇担去输官，",
    "输官不足归卖屋，",
    "愿官早胜雠早覆。",
    "农死有儿牛有犊，",
    "誓不遣官军粮不足。"
  ],
  "ptype": null,
  "poetName": "元稹",
  "poetId": "9863285b1f514da9a74432fd80c442aa",
  "form": "未知",
  "tags": [
    "06.唐代",
    "元稹",
    ""
  ]
}