{
  "_id": "43bfc6dfc2c2448f9874a19c3a65d030",
  "name": "顾渚行寄裴方舟",
  "contents": [
    "我有云泉邻渚山，",
    "山中茶事颇相关。",
    "鶗鴂鸣时芳草死，",
    "山家渐欲收茶子。",
    "伯劳飞日芳草滋，",
    "山僧又是采茶时。",
    "由来惯采无近远，",
    "阴岭长兮阳崖浅。",
    "大寒山下叶未生，",
    "小寒山中叶初卷。",
    "吴婉携笼上翠微，",
    "蒙蒙香刺罥春衣。",
    "迷山乍被落花乱，",
    "度水时惊啼鸟飞。",
    "家园不远乘露摘，",
    "归时露彩犹滴沥。",
    "初看怕出欺玉英，",
    "更取煎来胜金液。",
    "昨夜西峰雨色过，",
    "朝寻新茗复如何。",
    "女宫露涩青芽老，",
    "尧市人稀紫笋多。",
    "紫笋青芽谁得识，",
    "日暮采之长太息。",
    "清泠真人待子元，",
    "贮此芳香思何极。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}