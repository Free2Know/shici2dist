{
  "_id": "a52d8e0599a343ab81a6a8951643b6d9",
  "name": "内家娇",
  "contents": [
    "煦景朝升，",
    "烟光画敛，",
    "疏雨夜来新霁。",
    "垂杨艳杏，",
    "丝软霞轻，",
    "绣出芳郊明媚。",
    "处处踏青斗草，",
    "人人眷红偎翠。",
    "奈少年、自有新愁旧恨，",
    "消遣无计。",
    "帝里。",
    "风光当此际。",
    "正好恁携佳丽。",
    "阻归程迢递。",
    "奈好景难留，",
    "旧欢顿弃。",
    "早是伤春情绪，",
    "那堪困人天气。",
    "但赢得、独立高原，",
    "断魂一饷凝睇。"
  ],
  "ptype": null,
  "poetName": "柳永",
  "poetId": "0549133611124e338715a363459044fc",
  "form": "词",
  "tags": [
    "07.宋代",
    "柳永",
    ""
  ]
}