{
  "_id": "f7c8209be6dc4636a38c4cf4bf7b21c4",
  "name": "题魏坛二首",
  "contents": [
    "不遇至真传道要，",
    "曾看真诰亦何为。",
    "旧碑经乱沈荒涧，",
    "灵篆因耕出故基。",
    "蛙黾自喧浇药井，",
    "牛羊闲过放生池。",
    "萧条夕景空坛畔，",
    "朽桧枝斜绿蔓垂。",
    "一寻遗迹到仙乡，",
    "云鹤沈沈思渺茫。",
    "丹井岁深生草木，",
    "芝田春废卧牛羊。",
    "雨淋残画摧荒壁，",
    "鼠引饥蛇落坏梁。",
    "薄暮欲归仍伫立，",
    "菖蒲风起水泱泱。"
  ],
  "ptype": null,
  "poetName": "李建勋",
  "poetId": "dffcc7f1c5804cda9a8c21ff8da4fb91",
  "form": "未知",
  "tags": [
    "06.唐代",
    "李建勋",
    ""
  ]
}