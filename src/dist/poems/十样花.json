{
  "_id": "69fe45b10f2147a18fdad0dfcf8e2e1f",
  "name": "十样花",
  "contents": [
    "陌上风光浓处。",
    "第一寒梅先吐。",
    "待得春来也，",
    "香销减，",
    "态凝伫。",
    "百花休谩妒。",
    "陌上风光浓处。",
    "繁杏枝头春聚。",
    "艳态最娇娆，",
    "堪比并，",
    "东邻女。",
    "红梅何足数。",
    "陌上风光浓处。",
    "日暖山樱红露。",
    "结子点朱唇，",
    "花谢後，",
    "君看取。",
    "流莺偏嘱付。",
    "陌上风光浓处。",
    "忘却桃园归路。",
    "洞口水流迟，",
    "香风动，",
    "红无数。",
    "吹愁何处去。",
    "陌上风光浓处。",
    "最是海棠风措。",
    "翠袖衬轻红，",
    "盈盈泪，",
    "怨春去。",
    "黄昏微带雨。",
    "陌上风光浓处。",
    "自有花王为主。",
    "富艳压群芳，",
    "蜂蝶戏，",
    "燕莺语。",
    "东君都付与。",
    "陌上风光浓处。",
    "红药一番经雨。",
    "把酒绕芳丛，",
    "花解语。",
    "劝春住。",
    "莫教容易去。"
  ],
  "ptype": null,
  "poetName": "李弥逊",
  "poetId": "d1cf9fddd1bb4124822f34441a196539",
  "form": "词",
  "tags": [
    "07.宋代",
    "李弥逊",
    ""
  ]
}