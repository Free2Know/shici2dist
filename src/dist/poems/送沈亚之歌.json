{
  "_id": "0c299fb3a7024a7daa488a5e33240596",
  "name": "送沈亚之歌",
  "contents": [
    "吴兴才人怨春风，",
    "桃花满陌千里红。",
    "紫丝竹断骢马小，",
    "家住钱塘东复东。",
    "白藤交穿织书笈，",
    "短策齐裁如梵夹。",
    "雄光宝矿献春卿，",
    "烟底蓦波乘一叶。",
    "春卿拾材白日下，",
    "掷置黄金解龙马。",
    "携笈归江重入门，",
    "劳劳谁是怜君者。",
    "吾闻壮夫重心骨，",
    "古人三走无摧捽。",
    "请君待旦事长鞭，",
    "他日还辕及秋律。"
  ],
  "ptype": null,
  "poetName": "李贺",
  "poetId": "cd247d8e8f974620a738b26e2464470c",
  "form": "未知",
  "tags": [
    "06.唐代",
    "李贺",
    ""
  ]
}