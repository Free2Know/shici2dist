{
  "_id": "f8414b23388840ba91140ad5a36ae686",
  "name": "石笋行",
  "contents": [
    "君不见益州城西门，",
    "陌上石笋双高蹲。",
    "古来相传是海眼，",
    "苔藓蚀尽波涛痕。",
    "雨多往往得瑟瑟，",
    "此事恍惚难明论。",
    "恐是昔时卿相墓，",
    "立石为表今仍存。",
    "惜哉俗态好蒙蔽，",
    "亦如小臣媚至尊。",
    "政化错迕失大体，",
    "坐看倾危受厚恩。",
    "嗟尔石笋擅虚名，",
    "后来未识犹骏奔。",
    "安得壮士掷天外，",
    "使人不疑见本根。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}