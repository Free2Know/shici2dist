{
  "_id": "b3ed6101f0484bc58fa71397cf49e78e",
  "name": "长亭怨慢",
  "contents": [
    "正愁怕、曲江云尽。",
    "转首隋堤，",
    "尚留芳景。",
    "客路相逢，",
    "满身香影动离恨。",
    "绿窗深窈，",
    "浑不寄、天涯信。",
    "暗忆那回时，",
    "向马足车轮，",
    "长是随趁。",
    "问春心何在，",
    "一点沾泥无准。",
    "潘郎怕老，",
    "又禁得、雪添双鬓。",
    "怅日暮、静掩长门，",
    "且频嘱、东风休紧。",
    "谩犹记章台，",
    "帘卷日长人困。"
  ],
  "ptype": null,
  "poetName": "邵亨贞",
  "poetId": "f70bc6556e0642a3b2c29dfefb9e1a13",
  "form": "词",
  "tags": [
    "08.元代",
    "邵亨贞",
    ""
  ]
}