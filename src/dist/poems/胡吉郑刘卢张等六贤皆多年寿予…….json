{
  "_id": "3e11bbefe5764d0e8f8b73e4ec25f360",
  "name": "胡吉郑刘卢张等六贤皆多年寿予……",
  "contents": [
    "七人五百七十岁，",
    "拖紫纡朱垂白须。",
    "手里无金莫嗟叹，",
    "尊中有酒且欢娱。",
    "诗吟两句神还王，",
    "酒饮三杯气尚粗。",
    "嵬峨狂歌教婢拍，",
    "婆娑醉舞遣孙扶。",
    "天年高过二疏傅，",
    "人数多于四皓图。",
    "除却三山五天竺，",
    "人间此会更应无。"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}