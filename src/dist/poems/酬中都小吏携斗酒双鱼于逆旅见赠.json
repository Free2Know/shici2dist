{
  "_id": "c2e96c2e748c4d19a14b27f1b03127f5",
  "name": "酬中都小吏携斗酒双鱼于逆旅见赠",
  "contents": [
    "鲁酒若琥珀，",
    "汶鱼紫锦鳞。",
    "山东豪吏有俊气，",
    "手携此物赠远人。",
    "意气相倾两相顾，",
    "斗酒双鱼表情素。",
    "双鳃呀呷鳍鬣张，",
    "拨剌银盘欲飞去。",
    "呼儿拂几霜刃挥，",
    "红肌花落白雪霏。",
    "为君下箸一餐饱，",
    "醉著金鞍上马归。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}