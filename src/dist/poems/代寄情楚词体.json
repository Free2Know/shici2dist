{
  "_id": "bbc4809e91924a498fc08e588a64cdd3",
  "name": "代寄情楚词体",
  "contents": [
    "君不来兮，",
    "徒蓄怨积思而孤吟。",
    "云阳一去已远，",
    "隔巫山绿水之沉沉。",
    "留馀香兮染绣被，",
    "夜欲寝兮愁人心。",
    "朝驰余马于青楼，",
    "怳若空而夷犹。",
    "浮云深兮不得语，",
    "却惆怅而怀忧。",
    "使青鸟兮衔书，",
    "恨独宿兮伤离居。",
    "何无情而雨绝，",
    "梦虽往而交疏。",
    "横流涕而长嗟，",
    "折芳洲之瑶华。",
    "送飞鸟以极目，",
    "怨夕阳之西斜。",
    "愿为连根同死之秋草，",
    "不作飞空之落花。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}