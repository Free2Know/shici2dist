{
  "_id": "af1436e0438e401498a908e89ff4ddec",
  "name": "被花恼",
  "contents": [
    "疏疏宿雨酿寒轻，",
    "帘幕静垂清晓。",
    "宝鸭微温瑞烟少。",
    "檐声不动，",
    "春禽对语，",
    "梦怯频惊觉。",
    "敧珀枕，",
    "倚银床，",
    "半窗花影明东照。",
    "惆怅夜来风，",
    "生怕娇香混瑶草。",
    "披衣便起，",
    "小径回廊，",
    "处处多行到。",
    "正千红万紫竞芳妍，",
    "又还似、年时被花恼。",
    "蓦忽地，",
    "省得而今双鬓老。"
  ],
  "ptype": null,
  "poetName": "杨缵",
  "poetId": "9aec7ff1bcc84480ab5956af467075ce",
  "form": "未知",
  "tags": [
    "07.宋代",
    "杨缵",
    ""
  ]
}