{
  "_id": "ac825e72ae524202b8cfa638e834ae8a",
  "name": "夏冰歌",
  "contents": [
    "出自玄泉杳杳之深井，",
    "汲在朱明赫赫之炎辰。",
    "九天含露未销铄，",
    "阊阖初开赐贵人。",
    "碎如坠琼方截璐，",
    "粉壁生寒象筵布。",
    "玉壶纨扇亦玲珑，",
    "座有丽人色俱素。",
    "咫尺炎凉变四时，",
    "出门焦灼君讵知。",
    "肥羊甘醴心闷闷，",
    "饮此莹然何所思。",
    "当念阑干凿者苦，",
    "腊月深井汗如雨。"
  ],
  "ptype": null,
  "poetName": "韦应物",
  "poetId": "fc5761b2be4b45dcb0e86f614ea88a96",
  "form": "未知",
  "tags": [
    "06.唐代",
    "韦应物",
    ""
  ]
}