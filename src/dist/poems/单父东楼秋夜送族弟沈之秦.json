{
  "_id": "4f7f3a1240604f08bf3b01526c5851ba",
  "name": "单父东楼秋夜送族弟沈之秦",
  "contents": [
    "尔从咸阳来，",
    "问我何劳苦。",
    "沐猴而冠不足言，",
    "身骑土牛滞东鲁。",
    "沈弟欲行凝弟留，",
    "孤飞一雁秦云秋。",
    "坐来黄叶落四五，",
    "北斗已挂西城楼。",
    "丝桐感人弦亦绝，",
    "满堂送君皆惜别。",
    "卷帘见月清兴来，",
    "疑是山阴夜中雪。",
    "明日斗酒别，",
    "惆怅清路尘。",
    "遥望长安日，",
    "不见长安人。",
    "长安宫阙九天上，",
    "此地曾经为近臣。",
    "一朝复一朝，",
    "发白心不改。",
    "屈原憔悴滞江潭，",
    "亭伯流离放辽海。",
    "折翮翻飞随转蓬，",
    "闻弦坠虚下霜空。",
    "圣朝久弃青云士，",
    "他日谁怜张长公。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}