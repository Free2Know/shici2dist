{
  "_id": "1da7591d58204265a211e05f5ae5918f",
  "name": "锦城曲",
  "contents": [
    "蜀山攒黛留晴雪，",
    "簝笋蕨芽萦九折。",
    "江风吹巧剪霞绡，",
    "花上千枝杜鹃血。",
    "杜鹃飞入岩下丛，",
    "夜叫思归山月中。",
    "巴水漾情情不尽，",
    "文君织得春机红。",
    "怨魄未归芳草死，",
    "江头学种相思子。",
    "树成寄与望乡人，",
    "白帝荒城五千里。"
  ],
  "ptype": null,
  "poetName": "温庭筠",
  "poetId": "015a1e3cd5a24487bb110e4ce41db634",
  "form": "未知",
  "tags": [
    "06.唐代",
    "温庭筠",
    ""
  ]
}