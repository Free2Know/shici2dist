{
  "_id": "d1927ab960fa48e1ad09ef296bf64248",
  "name": "聚蚊谣",
  "contents": [
    "沉沉夏夜兰堂开，",
    "飞蚊伺暗声如雷。",
    "嘈然欻起初骇听，",
    "殷殷若自南山来。",
    "喧腾鼓舞喜昏黑，",
    "昧者不分听者惑。",
    "露花滴沥月上天，",
    "利觜迎人著不得。",
    "我躯七尺尔如芒，",
    "我孤尔众能我伤。",
    "天生有时不可遏，",
    "为尔设幄潜匡床。",
    "清商一来秋日晓，",
    "羞尔微形饲丹鸟。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}