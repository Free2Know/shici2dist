{
  "_id": "a125ecec56cf4c12adeeca24ffe2714b",
  "name": "走笔谢孟谏议寄新茶",
  "contents": [
    "日高丈五睡正浓，",
    "军将打门惊周公。",
    "口云谏议送书信，",
    "白绢斜封三道印。",
    "开缄宛见谏议面，",
    "手阅月团三百片。",
    "闻道新年入山里，",
    "蛰虫惊动春风起。",
    "天子须尝阳羡茶，",
    "百草不敢先开花。",
    "仁风暗结珠琲瓃，",
    "先春抽出黄金芽。",
    "摘鲜焙芳旋封裹，",
    "至精至好且不奢。",
    "至尊之馀合王公，",
    "何事便到山人家。",
    "柴门反关无俗客，",
    "纱帽笼头自煎吃。",
    "碧云引风吹不断，",
    "白花浮光凝碗面。",
    "一碗喉吻润，",
    "两碗破孤闷。",
    "三碗搜枯肠，",
    "唯有文字五千卷。",
    "四碗发轻汗，",
    "平生不平事，",
    "尽向毛孔散。",
    "五碗肌骨清，",
    "六碗通仙灵。",
    "七碗吃不得也，",
    "唯觉两腋习习清风生。",
    "蓬莱山，",
    "在何处。",
    "玉川子，",
    "乘此清风欲归去。",
    "山上群仙司下土，",
    "地位清高隔风雨。",
    "安得知百万亿苍生命，",
    "堕在巅崖受辛苦。",
    "便为谏议问苍生，",
    "到头还得苏息否。"
  ],
  "ptype": null,
  "poetName": "卢仝",
  "poetId": "0c0878928a0b44d181487dd20f6a78af",
  "form": "未知",
  "tags": [
    "06.唐代",
    "卢仝",
    ""
  ]
}