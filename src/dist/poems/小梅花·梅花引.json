{
  "_id": "516f94e9656c42b2a97f28480eb41158",
  "name": "小梅花·梅花引",
  "contents": [
    "思前别。",
    "记时节。",
    "美人颜色如花发。",
    "美人归。",
    "天一涯。",
    "娟娟姮娥，",
    "三五满还亏。",
    "翠眉蝉鬓生离诀。",
    "遥望青楼心欲绝。",
    "梦中寻。",
    "卧巫云。",
    "觉来珠泪，",
    "滴向湘水深。",
    "愁无已。",
    "奏绿绮。",
    "历历高山与流水。",
    "妙通神。",
    "觉知音。",
    "不知暮雨朝云、何山岑。",
    "相思无计堪可比。",
    "珠箔雕阑集千里。",
    "漏将分。",
    "月窗明。",
    "一夜梅花忽开、疑是君。"
  ],
  "ptype": null,
  "poetName": "贺铸",
  "poetId": "d0f89afd69d746a492a0e03b26c286f4",
  "form": "词",
  "tags": [
    "07.宋代",
    "贺铸",
    ""
  ]
}