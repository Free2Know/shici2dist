{
  "_id": "dd4bd731974d466ca295b96239ff804e",
  "name": "成纪书事二首",
  "contents": [
    "东吴远别客西秦，",
    "怀旧伤时暗洒巾。",
    "满野多成无主冢，",
    "防边半是异乡人。",
    "山河再阔千余里，",
    "城市曾经一百春。",
    "闲与将军议戎事，",
    "伊兰犹未绝胡尘。",
    "蹉跎远入犬羊中，",
    "荏苒将成白首翁。",
    "三楚田园归未得，",
    "五原岐路去无穷。",
    "天垂大野雕盘草，",
    "月落孤城角啸风。",
    "难问开元向前事，",
    "依稀犹认隗嚣宫。"
  ],
  "ptype": null,
  "poetName": "许棠",
  "poetId": "43a44b06f0b241c8a01ce6c465c30163",
  "form": "未知",
  "tags": [
    "06.唐代",
    "许棠",
    ""
  ]
}