{
  "_id": "ddd956d7d73046f2bc1c8d033c8433f6",
  "name": "小鸟篇，上裴尹",
  "contents": [
    "藩篱小鸟何甚微，",
    "翩翩日夕空此飞。",
    "只缘六翮不自致，",
    "长似孤云无所依。",
    "西城黯黯斜晖落，",
    "众鸟纷纷皆有托。",
    "独立虽轻燕雀群，",
    "孤飞还惧鹰鹯搏。",
    "自怜天上青云路，",
    "吊影徘徊独愁暮。",
    "衔花纵有报恩时，",
    "择木谁容托身处。",
    "岁月蹉跎飞不进，",
    "羽毛憔悴何人问。",
    "绕树空随乌鹊惊，",
    "巢林只有鹪鹩分。",
    "主人庭中荫乔木，",
    "爱此清阴欲栖宿。",
    "少年挟弹遥相猜，",
    "遂使惊飞往复回。",
    "不辞奋翼向君去，",
    "唯怕金丸随后来。"
  ],
  "ptype": null,
  "poetName": "刘长卿",
  "poetId": "1690eff8d5c64ea6b219ded1aecd4075",
  "form": "未知",
  "tags": [
    "06.唐代",
    "刘长卿",
    ""
  ]
}