{
  "_id": "c4f97d4c2ccb483d89b419f7bc616717",
  "name": "十月梅花书赠",
  "contents": [
    "君不见巴乡气候与华别，",
    "年年十月梅花发。",
    "上苑今应雪作花，",
    "宁知此地花为雪。",
    "自从迁播落黔巴，",
    "三见江上开新花。",
    "故园风花虚洛汭，",
    "穷峡凝云度岁华。",
    "花情纵似河阳好，",
    "客心倍伤边候早。",
    "春候飒惊楼上梅，",
    "霜威未落江潭草。",
    "江水侵天去不还，",
    "楼花覆帘空坐攀。",
    "一向花前看白发，",
    "几回梦里忆红颜。",
    "红颜白发云泥改，",
    "何异桑田移碧海。",
    "却想华年故国时，",
    "唯馀一片空心在。",
    "空心吊影向谁陈，",
    "云台仙阁旧游人。",
    "傥知巴树连冬发，",
    "应怜南国气长春。"
  ],
  "ptype": null,
  "poetName": "卢僎",
  "poetId": "0d60e6c3cd9b49d0899a44ed93e88b9f",
  "form": "未知",
  "tags": [
    "06.唐代",
    "卢僎",
    ""
  ]
}