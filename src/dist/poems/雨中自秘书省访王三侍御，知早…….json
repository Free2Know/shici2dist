{
  "_id": "8e6295f5b9ad4917ae24cde428c736f6",
  "name": "雨中自秘书省访王三侍御，知早……",
  "contents": [
    "共怜独鹤青霞姿，",
    "瀛洲故山归已迟。",
    "仁者焉能效鸷鹗，",
    "飞舞自合追长离。",
    "梧桐迥齐鳷鹊观，",
    "烟雨屡拂蛟龙旗。",
    "鸿雁冲飙去不尽，",
    "寒声晚下天泉池。",
    "顾我蓬莱静无事，",
    "玉版宝书藏众瑞。",
    "青编尽以汲冢来，",
    "科斗皆从鲁室至。",
    "金门待诏何逍遥，",
    "名儒早问张子侨。",
    "王褒轶材晚始入，",
    "宫女已能传洞箫。",
    "应令柏台长对户，",
    "别来相望独寥寥。"
  ],
  "ptype": null,
  "poetName": "李德裕",
  "poetId": "2299e64649c14b93b7bde2f61b825846",
  "form": "未知",
  "tags": [
    "06.唐代",
    "李德裕",
    ""
  ]
}