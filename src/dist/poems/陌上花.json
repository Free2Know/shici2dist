{
  "_id": "541d3ca94a8a435a9760dcb124b1acbe",
  "name": "陌上花",
  "contents": [
    "关山梦里，",
    "归来还又、岁华催晚。",
    "马影鸡声，",
    "谙尽倦邮荒馆。",
    "绿笺密记多情事，",
    "一看一回肠断。",
    "待殷勤寄与，",
    "旧游莺燕，",
    "水流云散。",
    "满罗衫是酒，",
    "香痕凝处，",
    "唾碧啼红相半。",
    "只恐梅花，",
    "瘦倚夜寒谁暖。",
    "不成便没相逢日，",
    "重整钗鸾筝雁。",
    "但何郎，",
    "纵有春风词笔，",
    "病怀浑懒。"
  ],
  "ptype": null,
  "poetName": "张翥",
  "poetId": "082f47aa90d84171aa002daa82ef69f5",
  "form": "词",
  "tags": [
    "08.元代",
    "张翥",
    ""
  ]
}