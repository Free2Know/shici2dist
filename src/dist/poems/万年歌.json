{
  "_id": "6b88047b5f5b45aba6d26116a7cb0b7a",
  "name": "万年歌",
  "contents": [
    "凤历开新，",
    "正微和乍转，",
    "丽景初晓。",
    "五荚蓂舒，",
    "光映玉阶瑶草。",
    "在在东风语笑。",
    "庆此日、虹流电绕。",
    "鲸波静，",
    "翠涌鳌山，",
    "嵩呼声动云表。",
    "绛节霓旌缥缈。",
    "望珠星灿烂，",
    "紫微深窈。",
    "琬液香浮，",
    "露湿蟠桃犹小。",
    "叠叠仙韶九奏，",
    "知春到、人间多少。",
    "蓬莱外，",
    "若木扶疏，",
    "万年枝上长好。"
  ],
  "ptype": null,
  "poetName": "赵以夫",
  "poetId": "78ea4d1d29f24590b396ea129ee6dd98",
  "form": "未知",
  "tags": [
    "07.宋代",
    "赵以夫",
    ""
  ]
}