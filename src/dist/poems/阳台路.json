{
  "_id": "b6f0020274294a81909894002ce164fc",
  "name": "阳台路",
  "contents": [
    "楚天晚。",
    "坠冷枫败叶，",
    "疏红零乱。",
    "冒征尘、匹马驱驱，",
    "愁见水遥山远。",
    "追念少年时，",
    "正恁凤帏，",
    "倚香偎暖。",
    "嬉游惯。",
    "又岂知、前欢云雨分散。",
    "此际空劳回首，",
    "望帝里、难收泪眼。",
    "暮烟衰草，",
    "算暗锁、路歧无限。",
    "今宵又、依前寄宿，",
    "甚处苇村山馆。",
    "寒灯畔。",
    "夜厌厌、凭何消遣。"
  ],
  "ptype": null,
  "poetName": "柳永",
  "poetId": "0549133611124e338715a363459044fc",
  "form": "词",
  "tags": [
    "07.宋代",
    "柳永",
    ""
  ]
}