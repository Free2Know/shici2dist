{
  "_id": "22394cd0cd0c4d40b49106c02a1e5186",
  "name": "哭李商隐",
  "contents": [
    "成纪星郎字义山，",
    "适归高壤抱长叹。",
    "词林枝叶三春尽，",
    "学海波澜一夜干。",
    "风雨已吹灯烛灭，",
    "姓名长在齿牙寒。",
    "只应物外攀琪树，",
    "便著霓裳上绛坛。",
    "虚负凌云万丈才，",
    "一生襟抱未曾开。",
    "鸟啼花落人何在，",
    "竹死桐枯凤不来。",
    "良马足因无主踠，",
    "旧交心为绝弦哀。",
    "九泉莫叹三光隔，",
    "又送文星入夜台。"
  ],
  "ptype": null,
  "poetName": "崔珏",
  "poetId": "1fef87eab07a47ee8b928b93e8feeb39",
  "form": "未知",
  "tags": [
    "06.唐代",
    "崔珏",
    ""
  ]
}