{
  "_id": "a621d8272d604f0da647c6634e7b536b",
  "name": "踏潮歌",
  "contents": [
    "屯门积日无回飙，",
    "沧波不归成踏潮。",
    "轰如鞭石矻且摇，",
    "亘空欲驾鼋鼍桥。",
    "惊湍蹙缩悍而骄，",
    "大陵高岸失岧峣。",
    "四边无阻音响调，",
    "背负元气掀重霄。",
    "介鲸得性方逍遥，",
    "仰鼻嘘吸扬朱翘。",
    "海人狂顾迭相招，",
    "罽衣髽首声哓哓。",
    "征南将军登丽谯，",
    "赤旗指麾不敢嚣。",
    "翌日风回沴气消，",
    "归涛纳纳景昭昭。",
    "乌泥白沙复满海，",
    "海色不动如青瑶。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}