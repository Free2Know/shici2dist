{
  "_id": "2be3b2d5289241e29ebfd52e44250e0f",
  "name": "小松歌",
  "contents": [
    "幽人不喜凡草生，",
    "秋锄劚得寒青青。",
    "庭闲土瘦根脚狞，",
    "风摇雨拂精神醒。",
    "短影月斜不满尺，",
    "清声细入鸣蛩翼。",
    "天人戏剪苍龙髯，",
    "参差簇在瑶阶侧。",
    "金精水鬼欺不得，",
    "长与东皇逞颜色。",
    "劲节暂因君子移，",
    "贞心不为麻中直。"
  ],
  "ptype": null,
  "poetName": "李咸用",
  "poetId": "e111cb701e954cd29f33be08978fd890",
  "form": "未知",
  "tags": [
    "06.唐代",
    "李咸用",
    ""
  ]
}