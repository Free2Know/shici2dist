{
  "_id": "fcb79418554b4fdfafe5b03cd4382514",
  "name": "方响歌",
  "contents": [
    "乐中何乐偏堪赏，",
    "无过夜深听方响。",
    "缓击急击曲未终，",
    "暴雨飘飘生坐上。",
    "铿铿铛铛寒重重，",
    "盘涡蹙派鸣蛟龙。",
    "高楼漏滴金壶水，",
    "碎电打著山寺钟。",
    "又似公卿入朝去，",
    "环珮鸣玉长街路。",
    "忽然碎打入破声，",
    "石崇推倒珊瑚树。",
    "长短参差十六片，",
    "敲击宫商无不遍。",
    "此乐不教外人闻，",
    "寻常只向堂前宴。"
  ],
  "ptype": null,
  "poetName": "牛殳",
  "poetId": "f8ea4a1e42084fc7974eb908a139397c",
  "form": "未知",
  "tags": [
    "06.唐代",
    "牛殳",
    ""
  ]
}