{
  "_id": "81a16c03c8804efe8195de4078ef754c",
  "name": "月夜与客饮酒杏花下",
  "contents": [
    "杏花飞帘散余春，",
    "明月入户寻幽人。",
    "褰衣步月踏花影，",
    "炯如流水涵青苹。",
    "花间置酒清香发，",
    "争挽长条落香雪。",
    "山城薄酒不堪饮，",
    "劝君且吸杯中月。",
    "洞箫声断月明中，",
    "惟忧月落酒杯空。",
    "明朝卷地春风恶，",
    "但见绿叶栖残红。"
  ],
  "ptype": null,
  "poetName": "苏轼",
  "poetId": "aa1b986440484e56bc535eeee7d1d7cf",
  "form": "七律",
  "tags": [
    "07.宋代",
    "苏轼",
    ""
  ]
}