{
  "_id": "179036cb4d2c4808b471d47846e16534",
  "name": "泰娘歌",
  "contents": [
    "泰娘家本阊门西，",
    "门前绿水环金堤。",
    "有时妆成好天气，",
    "走上皋桥折花戏。",
    "风流太守韦尚书，",
    "路傍忽见停隼旟。",
    "斗量明珠鸟传意，",
    "绀幰迎入专城居。",
    "长鬟如云衣似雾，",
    "锦茵罗荐承轻步。",
    "舞学惊鸿水榭春，",
    "歌传上客兰堂暮。",
    "从郎西入帝城中，",
    "贵游簪组香帘栊。",
    "低鬟缓视抱明月，",
    "纤指破拨生胡风。",
    "繁华一旦有消歇，",
    "题剑无光履声绝。",
    "洛阳旧宅生草莱，",
    "杜陵萧萧松柏哀。",
    "妆奁虫网厚如茧，",
    "博山炉侧倾寒灰。",
    "蕲州刺史张公子，",
    "白马新到铜驼里。",
    "自言买笑掷黄金，",
    "月堕云中从此始。",
    "安知鵩鸟座隅飞，",
    "寂寞旅魂招不归。",
    "秦嘉镜有前时结，",
    "韩寿香销故箧衣。",
    "山城少人江水碧，",
    "断雁哀猿风雨夕。",
    "朱弦已绝为知音，",
    "云鬓未秋私自惜。",
    "举目风烟非旧时，",
    "梦寻归路多参差。",
    "如何将此千行泪，",
    "更洒湘江斑竹枝。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}