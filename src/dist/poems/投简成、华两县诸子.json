{
  "_id": "cca7626fc40345339e1317f192768cb8",
  "name": "投简成、华两县诸子",
  "contents": [
    "赤县官曹拥材杰，",
    "软裘快马当冰雪。",
    "长安苦寒谁独悲，",
    "杜陵野老骨欲折。",
    "南山豆苗早荒秽，",
    "青门瓜地新冻裂。",
    "乡里儿童项领成，",
    "朝廷故旧礼数绝。",
    "自然弃掷与时异，",
    "况乃疏顽临事拙。",
    "饥卧动即向一旬，",
    "敝裘何啻联百结。",
    "君不见空墙日色晚，",
    "此老无声泪垂血。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}