{
  "_id": "02be4bc2037447a1b1847930c478245f",
  "name": "二色莲",
  "contents": [
    "凤沼湛碧，",
    "莲影明洁，",
    "清泛波面。",
    "素肌鉴玉，",
    "烟脸晕红深浅。",
    "占得薰风弄色，",
    "照醉眼、梅妆相间。",
    "堤上柳垂轻帐，",
    "飞尘尽教遮断。",
    "重重翠荷净，",
    "列向横塘暖。",
    "争映芳草岸。",
    "画船未桨，",
    "清晓最宜遥看。",
    "似约鸳鸯并侣，",
    "又更与、舂锄为伴。",
    "频宴赏，",
    "香成阵、瑶池任晚。"
  ],
  "ptype": null,
  "poetName": "曹勋",
  "poetId": "3893a44d0ff24cffb4825028d7d19372",
  "form": "词",
  "tags": [
    "07.宋代",
    "曹勋",
    ""
  ]
}