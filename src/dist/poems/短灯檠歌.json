{
  "_id": "1253b2ba63eb4ef0b4e9cb74bc33a9bb",
  "name": "短灯檠歌",
  "contents": [
    "长檠八尺空自长，",
    "短檠二尺便且光。",
    "黄帘绿幕朱户闭，",
    "风露气入秋堂凉。",
    "裁衣寄远泪眼暗，",
    "搔头频挑移近床。",
    "太学儒生东鲁客，",
    "二十辞家来射策。",
    "夜书细字缀语言，",
    "两目眵昏头雪白。",
    "此时提携当案前，",
    "看书到晓那能眠。",
    "一朝富贵还自恣，",
    "长檠高张照珠翠。",
    "吁嗟世事无不然，",
    "墙角君看短檠弃。"
  ],
  "ptype": null,
  "poetName": "韩愈",
  "poetId": "e6fc50c7c0634272aeeddc7f8bc43230",
  "form": "未知",
  "tags": [
    "06.唐代",
    "韩愈",
    ""
  ]
}