{
  "_id": "7eec37ca9186411eb5503ad1aee98451",
  "name": "西子妆慢·西子妆",
  "contents": [
    "白浪摇天，",
    "青阴涨地，",
    "一片野怀幽意。",
    "杨花点点是春心，",
    "替风前、万花吹泪。",
    "遥岑寸碧。",
    "有谁识、朝来清气。",
    "自沈吟、甚流光轻掷，",
    "繁华如此。",
    "斜阳外。",
    "隐约孤村，",
    "隔坞闲门闭。",
    "渔舟何似莫归来，",
    "想桃源、路通人世。",
    "危桥静倚。",
    "千年事、都消一醉。",
    "谩依依，",
    "愁落鹃声万里。"
  ],
  "ptype": null,
  "poetName": "张炎",
  "poetId": "811202b3edbe4bc196b2c8024b17fd35",
  "form": "词",
  "tags": [
    "07.宋代",
    "张炎",
    ""
  ]
}