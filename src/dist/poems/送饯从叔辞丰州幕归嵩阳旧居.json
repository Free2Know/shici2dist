{
  "_id": "0d582291c9944c61b387d698c58129a5",
  "name": "送饯从叔辞丰州幕归嵩阳旧居",
  "contents": [
    "白须宗孙侍坐时，",
    "愿持寿酒前致词。",
    "鄙词何所拟，",
    "请自边城始。",
    "边城贵者李将军，",
    "战鼓遥疑天上闻。",
    "屯田布锦周千里，",
    "牧马攒花溢万群。",
    "白云本是乔松伴，",
    "来绕青营复飞散。",
    "三声画角咽不通，",
    "万里蓬根一时断。",
    "丰州闻说似凉州，",
    "沙塞晴明部落稠。",
    "行客已去依独戍，",
    "主人犹自在高楼。",
    "梦亲旌旆何由见，",
    "每阻清风一回面。",
    "洞里先生那怪迟，",
    "人天无路自无期。",
    "砂泉丹井非同味，",
    "桂树榆林不并枝。",
    "吾翁致身殊得计，",
    "地仙亦是三千岁。",
    "莫著戎衣期上清，",
    "东方曼倩逢人轻。"
  ],
  "ptype": null,
  "poetName": "卢纶",
  "poetId": "09e76d59fcae4ddf9470203726e4e00f",
  "form": "未知",
  "tags": [
    "06.唐代",
    "卢纶",
    ""
  ]
}