{
  "_id": "e059f46d70934068a6e4b12cd0b117e3",
  "name": "夜闻江南人家赛神，因题即事",
  "contents": [
    "南方淫祀古风俗，",
    "楚妪解唱迎神曲。",
    "锵锵铜鼓芦叶深，",
    "寂寂琼筵江水绿。",
    "雨过风清洲渚闲，",
    "椒浆醉尽迎神还。",
    "帝女凌空下湘岸，",
    "番君隔浦向尧山。",
    "月隐回塘犹自舞，",
    "一门依倚神之祜。",
    "韩康灵药不复求，",
    "扁鹊医方曾莫睹。",
    "逐客临江空自悲，",
    "月明流水无已时。",
    "听此迎神送神曲，",
    "携觞欲吊屈原祠。"
  ],
  "ptype": null,
  "poetName": "李嘉祐",
  "poetId": "aa5a8ac4e7fe49f0adeff07207afd270",
  "form": "未知",
  "tags": [
    "06.唐代",
    "李嘉祐",
    ""
  ]
}