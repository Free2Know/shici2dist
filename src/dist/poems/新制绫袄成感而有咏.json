{
  "_id": "0f721c52dae843a3a2e7029c628acaf9",
  "name": "新制绫袄成感而有咏",
  "contents": [
    "水波文袄造新成，",
    "绫软绵匀温复轻。",
    "晨兴好拥向阳坐，",
    "晚出宜披蹋雪行。",
    "鹤氅毳疏无实事，",
    "木棉花冷得虚名。",
    "宴安往往叹侵夜，",
    "卧稳昏昏睡到明。",
    "百姓多寒无可救，",
    "一身独暖亦何情。",
    "心中为念农桑苦，",
    "耳里如闻饥冻声。",
    "争得大裘长万丈，",
    "与君都盖洛阳城？"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}