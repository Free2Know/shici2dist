{
  "_id": "0878d10063584534b3b2c306c15410f9",
  "name": "塞下三首",
  "contents": [
    "塞叶声悲秋欲霜，",
    "寒山数点下牛羊。",
    "映霞旅雁随疏雨，",
    "向碛行人带夕阳。",
    "边骑不来沙路失，",
    "国恩深后海城荒。",
    "胡儿向化新成长，",
    "犹自千回问汉王。",
    "贵主和亲杀气沉，",
    "燕山闲猎鼓鼙音。",
    "旗分雪草偷边马，",
    "箭入寒云落塞禽。",
    "陇月尽牵乡思动，",
    "战衣谁寄泪痕深。",
    "金钗谩作封侯别，",
    "劈破佳人万里心。",
    "月冷榆关过雁行，",
    "将军寒笛老思乡。",
    "贰师骨恨千夫壮，",
    "李广魂飞一剑长。",
    "戍角就沙催落日，",
    "阴云分碛护飞霜。",
    "谁知汉武轻中国，",
    "闲夺天山草木荒。"
  ],
  "ptype": null,
  "poetName": "沈彬",
  "poetId": "256aa15d85ab4dd9afe57dd0b2b22f2a",
  "form": "未知",
  "tags": [
    "06.唐代",
    "沈彬",
    ""
  ]
}