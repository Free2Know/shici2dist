{
  "_id": "1d67d5740fa54293af74d063caac2a52",
  "name": "柳枝词五首",
  "contents": [
    "朝阳晴照绿杨烟，",
    "一别通波十七年。",
    "应有旧枝无处觅，",
    "万株风里卓旌旃。",
    "晴垂芳态吐牙新，",
    "雨摆轻条湿面春。",
    "别有出墙高数尺，",
    "不知摇动是何人。",
    "暖梳簪朵事登楼，",
    "因挂垂杨立地愁。",
    "牵断绿丝攀不得，",
    "半空悬着玉搔头。",
    "西园高树后庭根，",
    "处处寻芳有折痕。",
    "终忆旧游桃叶舍，",
    "一株斜映竹篱门。",
    "刘白苏台总近时，",
    "当初章句是谁推。",
    "纤腰舞尽春杨柳，",
    "未有侬家一首诗。"
  ],
  "ptype": null,
  "poetName": "薛能",
  "poetId": "9a308a5044d74e098d25d85996f72109",
  "form": "未知",
  "tags": [
    "06.唐代",
    "薛能",
    ""
  ]
}