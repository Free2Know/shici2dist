{
  "_id": "733362855e4c47c8acadbe8d322b704d",
  "name": "伤邻家鹦鹉词",
  "contents": [
    "东家小女不惜钱，",
    "买得鹦鹉独自怜。",
    "自从死却家中女，",
    "无人更共鹦鹉语。",
    "十日不饮一滴浆，",
    "泪渍绿毛头似鼠。",
    "舌关哑咽畜哀怨，",
    "开笼放飞离人眼。",
    "短声亦绝翠臆翻，",
    "新墓崔嵬旧巢远。",
    "此禽有志女有灵，",
    "定为连理相并生。"
  ],
  "ptype": null,
  "poetName": "王建",
  "poetId": "e7908ed42dc84e5a98e44132daf727fa",
  "form": "未知",
  "tags": [
    "06.唐代",
    "王建",
    ""
  ]
}