{
  "_id": "c40902e7c24840d39e9e191459999e2c",
  "name": "幽涧泉",
  "contents": [
    "拂彼白石，",
    "弹吾素琴。",
    "幽涧愀兮流泉深，",
    "善手明徽高张清。",
    "心寂历似千古，",
    "松飕飗兮万寻。",
    "中见愁猿吊影而危处兮，",
    "叫秋木而长吟。",
    "客有哀时失职而听者，",
    "泪淋浪以沾襟。",
    "乃缉商缀羽，",
    "潺湲成音。",
    "吾但写声发情于妙指，",
    "殊不知此曲之古今。",
    "幽涧泉，",
    "鸣深林。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}