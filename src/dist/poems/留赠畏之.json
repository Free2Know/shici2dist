{
  "_id": "48eabe4a30c4465f8128d23717acd8f1",
  "name": "留赠畏之",
  "contents": [
    "清时无事奏明光，",
    "不遣当关报早霜。",
    "中禁词臣寻引领，",
    "左川归客自回肠。",
    "郎君下笔惊鹦鹉，",
    "侍女吹笙弄凤凰。",
    "空寄大罗天上事，",
    "众仙同日咏霓裳。",
    "待得郎来月已低，",
    "寒暄不道醉如泥。",
    "五更又欲向何处，",
    "骑马出门乌夜啼。",
    "户外重阴黯不开，",
    "含羞迎夜复临台。",
    "潇湘浪上有烟景，",
    "安得好风吹汝来。"
  ],
  "ptype": null,
  "poetName": "李商隐",
  "poetId": "1c1222ee1bc9466f96b5fa0cb769c5c7",
  "form": "未知",
  "tags": [
    "06.唐代",
    "李商隐",
    ""
  ]
}