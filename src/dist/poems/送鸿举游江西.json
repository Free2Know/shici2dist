{
  "_id": "103c45c863734a20b43cd586e69970cf",
  "name": "送鸿举游江西",
  "contents": [
    "禅客学禅兼学文，",
    "出山初似无心云。",
    "从风卷舒来何处，",
    "缭绕巴山不得去。",
    "山州古寺好闲居，",
    "读尽龙王宫里书。",
    "使君滩头拣石砚，",
    "白帝城边寻野蔬。",
    "忽然登高心瞥起，",
    "又欲浮杯信流水。",
    "烟波浩淼鱼鸟情，",
    "东去三千三百里。",
    "荆门峡断无盘涡，",
    "湘平汉阔清光多。",
    "庐山雾开见瀑布，",
    "江西月净闻渔歌。",
    "钟陵八郡多名守，",
    "半是西方社中友。",
    "与师相见便谈空，",
    "想得高斋狮子吼。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}