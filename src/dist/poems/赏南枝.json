{
  "_id": "47b962a03c254e4f93a6d92f292b1846",
  "name": "赏南枝",
  "contents": [
    "暮冬天地闭，",
    "正柔木冻折，",
    "瑞雪飘飞。",
    "对景见南山，",
    "岭梅露、几点清雅容姿。",
    "丹染萼、玉缀枝。",
    "又岂是、一阳有私。",
    "大抵是、化工独许，",
    "使占却先时。",
    "霜威莫苦凌持。",
    "此花根性，",
    "想群卉争知。",
    "贵用在和羹，",
    "三春里、不管绿是红非。",
    "攀赏处、宜酒卮。",
    "醉拈嗅、幽香更奇。",
    "倚阑干、仗何人去，",
    "嘱羌管休吹。"
  ],
  "ptype": null,
  "poetName": "曾巩",
  "poetId": "2df964638f1e45788a8ba98e2a94921c",
  "form": "未知",
  "tags": [
    "07.宋代",
    "曾巩",
    ""
  ]
}