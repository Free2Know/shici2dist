{
  "_id": "68e0395a39cc49e2bffb61f8f20e1c28",
  "name": "送顾处士歌",
  "contents": [
    "吴门顾子予早闻，",
    "风貌真古谁似君。",
    "人中黄宪与颜子，",
    "物表孤高将片云。",
    "性背时人高且逸，",
    "平生好古无俦匹。",
    "醉书在箧称绝伦，",
    "神画开厨怕飞出。",
    "谢氏檀郎亦可俦，",
    "道情还似我家流。",
    "安贫日日读书坐，",
    "不见将名干五侯。",
    "知君别业长洲外，",
    "欲行秋田循畎浍。",
    "门前便取觳觫乘，",
    "腰上还将鹿卢佩。",
    "禅子有情非世情，",
    "御荈贡馀聊赠行。",
    "满道喧喧遇君别，",
    "争窥玉润与冰清。"
  ],
  "ptype": null,
  "poetName": "皎然",
  "poetId": "9197bb3441534b1fa9d7b62536ec7a2b",
  "form": "未知",
  "tags": [
    "06.唐代",
    "皎然",
    ""
  ]
}