{
  "_id": "3ea6fe0d92e5400099bf5738e629cef8",
  "name": "剑器近",
  "contents": [
    "夜来雨。",
    "赖倩得、东风吹住。",
    "海棠正妖饶处。",
    "且留取。",
    "悄庭户。",
    "试细听、莺啼燕语。",
    "分明共人愁绪。",
    "怕春去。",
    "佳树。",
    "翠阴初转午。",
    "重帘未卷，",
    "乍睡起、寂寞看风絮。",
    "偷弹清泪寄烟波，",
    "见江头故人，",
    "为言憔悴如许。",
    "彩笺无数。",
    "去却寒暄，",
    "到了浑无定据。",
    "断肠落日千山暮。"
  ],
  "ptype": null,
  "poetName": "袁去华",
  "poetId": "b9bf10da490445a2a12fd7911ef6dcd3",
  "form": "词",
  "tags": [
    "07.宋代",
    "袁去华",
    ""
  ]
}