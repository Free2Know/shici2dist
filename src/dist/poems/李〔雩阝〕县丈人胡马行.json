{
  "_id": "8a552ad973b54413895816893911446c",
  "name": "李〔雩阝〕县丈人胡马行",
  "contents": [
    "丈人骏马名胡骝，",
    "前年避胡过金牛。",
    "回鞭却走见天子，",
    "朝饮汉水暮灵州。",
    "自矜胡骝奇绝代，",
    "乘出千人万人爱。",
    "一闻说尽急难材，",
    "转益愁向驽骀辈。",
    "头上锐耳批秋竹，",
    "脚下高蹄削寒玉。",
    "始知神龙别有种，",
    "不比俗马空多肉。",
    "洛阳大道时再清，",
    "累日喜得俱东行。",
    "凤臆龙鬐未易识，",
    "侧身注目长风生。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}