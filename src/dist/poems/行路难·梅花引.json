{
  "_id": "1de9c0c9b7eb4e05bb5ddb344a48c32b",
  "name": "行路难·梅花引",
  "contents": [
    "缚虎手。",
    "悬河口。",
    "车如鸡栖马如狗。",
    "白纶巾。",
    "扑黄尘。",
    "不知我辈，",
    "可是蓬蒿人。",
    "衰兰送客咸阳道。",
    "天若有情天亦老。",
    "作雷颠。",
    "不论钱。",
    "谁问旗亭，",
    "美酒斗十千。",
    "酌大斗。",
    "更为寿。",
    "青鬓常青古无有。",
    "笑嫣然。",
    "舞翩然。",
    "当垆秦女，",
    "十五语如弦。",
    "遗音能记秋风曲。",
    "事去千年犹恨促。",
    "揽流光。",
    "系扶桑。",
    "争奈愁来，",
    "一日却为长。"
  ],
  "ptype": null,
  "poetName": "贺铸",
  "poetId": "d0f89afd69d746a492a0e03b26c286f4",
  "form": "词",
  "tags": [
    "07.宋代",
    "贺铸",
    ""
  ]
}