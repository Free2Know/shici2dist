{
  "_id": "fa26dc363e4947a28bba1d82d27e6d4a",
  "name": "秋闺月",
  "contents": [
    "三五二八月如练，",
    "海上天涯应共见。",
    "不知何处玉楼前，",
    "乍入深闺玳瑁筵。",
    "露浓香径和愁坐，",
    "风动罗帏照独眠。",
    "初卷珠帘看不足。",
    "斜抱箜篌未成曲。",
    "稍映妆台临绮窗，",
    "遥知不语泪双双。",
    "此时愁望知何极，",
    "万里秋天同一色。",
    "霭霭遥分陌上光，",
    "迢迢对此闺中忆。",
    "早晚归来欢宴同，",
    "可怜歌吹月明中。",
    "此夜不堪肠断绝，",
    "愿随流影到辽东。"
  ],
  "ptype": null,
  "poetName": "权德舆",
  "poetId": "76a2e65e03af4759ae3fbc09e9b61b8d",
  "form": "未知",
  "tags": [
    "06.唐代",
    "权德舆",
    ""
  ]
}