{
  "_id": "37d088093fcf4d029a41594ad194c380",
  "name": "曲龙山歌",
  "contents": [
    "曲龙丈人冠藕花，",
    "其颜色映光明砂。",
    "玉绳金枝有通籍，",
    "五岳三山如一家。",
    "遥指丛霄沓灵岛，",
    "岛中晔晔无凡草。",
    "九仙傲倪折五芝，",
    "翠凤白麟回异道。",
    "石台石镜月长明，",
    "石洞石桥连上清。",
    "人间妻子见不识，",
    "拍云挥手升天行。",
    "摩天截汉何潇洒，",
    "四石五云更上下。",
    "下方小兆更拜焉，",
    "愿得骑云作车马。",
    "子欲居九夷，",
    "乘桴浮于海。",
    "圣人之意有所在，",
    "曲龙何在在海中。",
    "石室玉堂窅玲珑，",
    "其下琛怪之所产，",
    "其上灵栖复无限。",
    "无风浪顶高屋脊，",
    "有风天晴翻海眼。",
    "愿逐刚风骑吏旋，",
    "起居按摩参寥天。",
    "凤凰颊骨流珠佩，",
    "孔雀尾毛张翠盖。",
    "下看人界等虫沙，",
    "夜宿层城阿母家。"
  ],
  "ptype": null,
  "poetName": "顾况",
  "poetId": "257256f854be4894ba52b307a8f77fff",
  "form": "未知",
  "tags": [
    "06.唐代",
    "顾况",
    ""
  ]
}