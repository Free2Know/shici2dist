{
  "_id": "f142ee3aebf3455db1e6e8e50506b239",
  "name": "鄠杜旧居二首",
  "contents": [
    "却到山阳事事非，",
    "谷云谿鸟尚相依。",
    "阮咸贫去田园尽，",
    "向秀归来父老稀。",
    "秋雨几家红稻熟，",
    "野塘何处锦鳞肥。",
    "年年为献东堂策，",
    "长是芦花别钓矶。",
    "一径寻村渡碧溪，",
    "稻花香泽水千畦。",
    "云中寺远磬难识，",
    "竹里巢深鸟易迷。",
    "紫菊乱开连井合，",
    "红榴初绽拂檐低。",
    "归来满把如渑酒，",
    "何用伤时叹凤兮。"
  ],
  "ptype": null,
  "poetName": "韦庄",
  "poetId": "dca8a943d9bf42a8a9fa69935a35c69d",
  "form": "未知",
  "tags": [
    "06.唐代",
    "韦庄",
    ""
  ]
}