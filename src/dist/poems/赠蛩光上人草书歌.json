{
  "_id": "8cce2b2d60e649b5a1714630cfc064e7",
  "name": "赠蛩光上人草书歌",
  "contents": [
    "篆书朴，",
    "隶书俗，",
    "草圣贵在无羁束。",
    "江南有僧名蛩光，",
    "紫毫一管能颠狂。",
    "人家好壁试挥拂，",
    "瞬目已流三五行。",
    "摘如钩，",
    "挑如拨，",
    "斜如掌，",
    "回如斡。",
    "又如夏禹锁淮神，",
    "波底出来手正拔。",
    "又如朱亥锤晋鄙，",
    "袖中抬起腕欲脱。",
    "有时软萦盈，",
    "一穗秋云曳空阔。",
    "有时瘦巉岩，",
    "百尺枯松露槎枿。",
    "忽然飞动更惊人，",
    "一声霹雳龙蛇活。",
    "稽山贺老昔所传，",
    "又闻能者惟张颠。",
    "上人致功应不下，",
    "其奈飘飘沧海边。",
    "可中一入天子国，",
    "络素裁缣洒毫墨。",
    "不系知之与不知，",
    "须言一字千金值。"
  ],
  "ptype": null,
  "poetName": "吴融",
  "poetId": "dda938f77a1640fcbcf61eabff53424d",
  "form": "未知",
  "tags": [
    "06.唐代",
    "吴融",
    ""
  ]
}