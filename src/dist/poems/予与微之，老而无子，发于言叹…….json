{
  "_id": "847ad92db19f4dc8be22209f1dc8339e",
  "name": "予与微之，老而无子，发于言叹……",
  "contents": [
    "常忧到老都无子，",
    "何况新生又是儿。",
    "阴德自然宜有庆，",
    "皇天可得道无知。",
    "一园水竹今为主，",
    "百卷文章更付谁。",
    "莫虑鹓雏无浴处，",
    "即应重入凤凰池。",
    "五十八翁方有后，",
    "静思堪喜亦堪嗟。",
    "一珠甚小还惭蚌，",
    "八子虽多不羡鸦。",
    "秋月晚生丹桂实，",
    "春风新长紫兰芽。",
    "持杯祝愿无他语，",
    "慎勿顽愚似汝爷。"
  ],
  "ptype": null,
  "poetName": "白居易",
  "poetId": "4b47c82f564748dcb909526665b648f9",
  "form": "未知",
  "tags": [
    "06.唐代",
    "白居易",
    ""
  ]
}