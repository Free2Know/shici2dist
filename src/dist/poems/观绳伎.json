{
  "_id": "c923c508e97d4dbbb4a9edad152d781c",
  "name": "观绳伎",
  "contents": [
    "泰陵遗乐何最珍，",
    "彩绳冉冉天仙人。",
    "广场寒食风日好，",
    "百夫伐鼓锦臂新。",
    "银画青绡抹云发，",
    "高处绮罗香更切。",
    "重肩接立三四层，",
    "著屐背行仍应节。",
    "两边丸剑渐相迎，",
    "侧身交步何轻盈。",
    "闪然欲落却收得，",
    "万人肉上寒毛生。",
    "危机险势无不有，",
    "倒挂纤腰学垂柳。",
    "下来一一芙蓉姿，",
    "粉薄钿稀态转奇。",
    "坐中还有沾巾者，",
    "曾见先皇初教时。"
  ],
  "ptype": null,
  "poetName": "刘言史",
  "poetId": "6ac16e4726794366bdefc0ed7be6a6c6",
  "form": "未知",
  "tags": [
    "06.唐代",
    "刘言史",
    ""
  ]
}