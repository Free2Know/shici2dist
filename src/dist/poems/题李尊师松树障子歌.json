{
  "_id": "d178481f79fa43ffa1f1e8e5a40cd1c3",
  "name": "题李尊师松树障子歌",
  "contents": [
    "老夫清晨梳白头，",
    "玄都道士来相访。",
    "握发呼儿延入户，",
    "手提新画青松障。",
    "障子松林静杳冥，",
    "凭轩忽若无丹青。",
    "阴崖却承霜雪干，",
    "偃盖反走虬龙形。",
    "老夫平生好奇古，",
    "对此兴与精灵聚。",
    "已知仙客意相亲，",
    "更觉良工心独苦。",
    "松下丈人巾屦同，",
    "偶坐似是商山翁。",
    "怅望聊歌紫芝曲，",
    "时危惨澹来悲风。"
  ],
  "ptype": null,
  "poetName": "杜甫",
  "poetId": "526c710fccb149fe933edb19dad0ed50",
  "form": "未知",
  "tags": [
    "06.唐代",
    "杜甫",
    ""
  ]
}