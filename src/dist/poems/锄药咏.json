{
  "_id": "9ce870ed365b47bd91ff21373974307b",
  "name": "锄药咏",
  "contents": [
    "莳药穿林复在巘，",
    "浓香秀色深能浅。",
    "云气垂来浥露偏，",
    "松阴占处知春晚。",
    "拂曙残莺百啭催，",
    "萦泉带石几花开。",
    "不随飞鸟缘枝去，",
    "如笑幽人出谷来。",
    "对之不觉忘疏懒，",
    "废卷荷锄嫌日短。",
    "岂无萱草树阶墀，",
    "惜尔幽芳世所遗。",
    "但使芝兰出萧艾，",
    "不辞手足皆胼胝。",
    "宁学陶潜空嗜酒，",
    "颓龄舍此事东菑。"
  ],
  "ptype": null,
  "poetName": "钱起",
  "poetId": "e6a098bd92d04eacb341944511285c31",
  "form": "未知",
  "tags": [
    "06.唐代",
    "钱起",
    ""
  ]
}