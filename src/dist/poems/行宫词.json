{
  "_id": "0fcc646f91a64bb7ab740e7e206a261b",
  "name": "行宫词",
  "contents": [
    "上阳宫到蓬莱殿，",
    "行宫岩岩遥相见。",
    "向前天子行幸多，",
    "马蹄车辙山川遍。",
    "当时州县每年修，",
    "皆留内人看玉案。",
    "禁兵夺得明堂后，",
    "长闭桃源与绮绣。",
    "开元歌舞古草头，",
    "梁州乐人世嫌旧。",
    "官家乏人作宫户，",
    "不泥宫墙斫宫树。",
    "两边仗屋半崩摧，",
    "夜火入林烧殿柱。",
    "休封中岳六十年，",
    "行宫不见人眼穿。"
  ],
  "ptype": null,
  "poetName": "王建",
  "poetId": "e7908ed42dc84e5a98e44132daf727fa",
  "form": "未知",
  "tags": [
    "06.唐代",
    "王建",
    ""
  ]
}