{
  "_id": "f556616007f646ea8f9c60ad80ddd9a1",
  "name": "江城子慢",
  "contents": [
    "新枝媚斜日。",
    "花径霁、晚碧泛红滴。",
    "近寒食。",
    "蜂蝶乱、点检一城春色。",
    "倦游客。",
    "门外昏鸦啼梦破，",
    "春心似、游丝飞远碧。",
    "燕子又语斜檐，",
    "行云自没消息。",
    "当时乌丝夜语，",
    "约桃花时候，",
    "同醉瑶瑟。",
    "甚端的。",
    "看看是、榆角杨花飞掷。",
    "怎忘得。",
    "斜倚红楼回泪眼，",
    "天如水、沈沈连翠璧。",
    "想伊不整啼妆影帘侧。"
  ],
  "ptype": null,
  "poetName": "吕渭老",
  "poetId": "b45571e318594350ab4d189ff823ceb0",
  "form": "词",
  "tags": [
    "07.宋代",
    "吕渭老",
    ""
  ]
}