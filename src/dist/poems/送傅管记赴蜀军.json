{
  "_id": "7237efcaffe84b75b43fe41e37165c7a",
  "name": "送傅管记赴蜀军",
  "contents": [
    "终童之死谁继出，",
    "燕颔儒生今俊逸。",
    "主将早知鹦鹉赋，",
    "飞书许载蛟龙笔。",
    "峨眉玉垒指霞标，",
    "鸟没天低幕府遥。",
    "巴山雨色藏征旆，",
    "汉水猿声咽短箫。",
    "赐璧腰金应可料，",
    "才略纵横年且妙。",
    "无人不重乐毅贤，",
    "何敌能当鲁连啸。",
    "日暮黄云千里昏，",
    "壮心轻别不销魂。",
    "劝君用却龙泉剑，",
    "莫负平生国士恩。"
  ],
  "ptype": null,
  "poetName": "钱起",
  "poetId": "e6a098bd92d04eacb341944511285c31",
  "form": "未知",
  "tags": [
    "06.唐代",
    "钱起",
    ""
  ]
}