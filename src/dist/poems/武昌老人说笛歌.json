{
  "_id": "8dea595465444a7abb249b2752c8a7a7",
  "name": "武昌老人说笛歌",
  "contents": [
    "武昌老人七十馀，",
    "手把庾令相问书。",
    "自言少小学吹笛，",
    "早事曹王曾赏激。",
    "往年镇戍到蕲州，",
    "楚山萧萧笛竹秋。",
    "当时买材恣搜索，",
    "典却身上乌貂裘。",
    "古苔苍苍封老节，",
    "石上孤生饱风雪。",
    "商声五音随指发，",
    "水中龙应行云绝。",
    "曾将黄鹤楼上吹，",
    "一声占尽秋江月。",
    "如今老去语尤迟，",
    "音韵高低耳不知。",
    "气力已微心尚在，",
    "时时一曲梦中吹。"
  ],
  "ptype": null,
  "poetName": "刘禹锡",
  "poetId": "edc0d18d2eb3491bb0a2ac7b77030e0a",
  "form": "未知",
  "tags": [
    "06.唐代",
    "刘禹锡",
    ""
  ]
}