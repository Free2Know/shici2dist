{
  "_id": "62a8529f53cf4bef92503d98111cc869",
  "name": "送张献心充副使归河西杂句",
  "contents": [
    "将门子弟君独贤，",
    "一从受命常在边。",
    "未至三十已高位，",
    "腰间金印色赭然。",
    "前日承恩白虎殿，",
    "归来见者谁不羡。",
    "箧中赐衣十重馀，",
    "案上军书十二卷。",
    "看君谋智若有神，",
    "爱君词句皆清新。",
    "澄湖万顷深见底，",
    "清冰一片光照人。",
    "云中昨夜使星动，",
    "西门驿楼出相送。",
    "玉瓶素蚁腊酒香，",
    "金鞭白马紫游缰。",
    "花门南，",
    "燕支北，",
    "张掖城头云正黑，",
    "送君一去天外忆。"
  ],
  "ptype": null,
  "poetName": "岑参",
  "poetId": "b7f498137b6b4b36a5fea97e41566cd9",
  "form": "未知",
  "tags": [
    "06.唐代",
    "岑参",
    ""
  ]
}