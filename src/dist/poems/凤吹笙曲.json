{
  "_id": "6f7186a3ebe2435db6100d019cedd3a9",
  "name": "凤吹笙曲",
  "contents": [
    "仙人十五爱吹笙，",
    "学得昆丘彩凤鸣。",
    "始闻炼气餐金液，",
    "复道朝天赴玉京。",
    "玉京迢迢几千里，",
    "凤笙去去无穷已。",
    "欲叹离声发绛唇，",
    "更嗟别调流纤指。",
    "此时惜别讵堪闻，",
    "此地相看未忍分。",
    "重吟真曲和清吹，",
    "却奏仙歌响绿云。",
    "绿云紫气向函关，",
    "访道应寻缑氏山。",
    "莫学吹笙王子晋，",
    "一遇浮丘断不还。"
  ],
  "ptype": null,
  "poetName": "李白",
  "poetId": "1c542937bfe34c558cb9df9ecc9c2d5d",
  "form": "未知",
  "tags": [
    "06.唐代",
    "李白",
    ""
  ]
}