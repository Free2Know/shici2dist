{
  "_id": "d2b13e30b6f9402d95e8d776337b60ed",
  "Name": "马需庵",
  "Description": "",
  "Dynasty": "元代",
  "Birth": "",
  "Death": "",
  "Poems": [
    {
      "_id": null,
      "Name": "太常引",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "人生能得几相逢。",
        "漫中夜，",
        "忆元龙。",
        "白发调儿童。",
        "问百巧、谁教百穷。",
        "几时携手，",
        "浮香亭上，",
        "一醉发春红。",
        "天地醉乡中。",
        "放长袖、婆娑晚风。"
      ]
    },
    {
      "_id": null,
      "Name": "望海潮",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "流年如电，",
        "归心似水，",
        "求田问舍悠悠。",
        "蚁穴蜂衙，",
        "燕巢鸠计，",
        "元龙久厌拘囚。",
        "回首羡沙鸥。",
        "待清风北渚，",
        "明月南楼。",
        "奈世事多艰，",
        "此身天地一虚舟。",
        "青衫白发堪羞。",
        "岂儒冠误我，",
        "命压人头。",
        "太学三年，",
        "京华十口，",
        "算来依旧淹留。",
        "别后几经秋。",
        "想音容渐老，",
        "文采风流。",
        "安得浮香亭上，",
        "羯鼓"
      ]
    },
    {
      "_id": null,
      "Name": "水调歌头",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "关山渺无际，",
        "何处认三韩。",
        "辽阳烟树千里，",
        "回首路漫漫。",
        "暂屈元龙湖海，",
        "坐镇东方雅俗，",
        "心与野云闲。",
        "姓字九天上，",
        "早晚召君还。",
        "记当时，",
        "题好句，",
        "醉中看。",
        "二难兄弟俱在，",
        "门外驻金鞍。",
        "一别流年似水，",
        "暗想浮生如梦，",
        "赢得鬓毛斑。",
        "何日一尊酒，",
        "相对谢东山。"
      ]
    },
    {
      "_id": null,
      "Name": "水龙吟",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "元龙豪气消磨，",
        "鬓毛衰飒成何事。",
        "九衢乌帽，",
        "黄尘几色，",
        "花前沉醉。",
        "落落情怀，",
        "悠悠岁月，",
        "欲归无地。",
        "三年太晏，",
        "朝还夕去，",
        "笑坐客、青毡弊。",
        "一线微官束缚，",
        "似秋菊落英无味。",
        "暮凉风景，",
        "片帆烟雨，",
        "长河千里。",
        "今日南来，",
        "倚楼王粲，",
        "不堪憔悴。",
        "问荆州早晚，",
        "定垂青顾，",
        "写平生滞。"
      ]
    },
    {
      "_id": null,
      "Name": "江城子",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "百年浮世几人闲。",
        "说求官。",
        "近长安。",
        "不道长安，",
        "行路古来难。",
        "白璧明珠天地里，",
        "人不识，",
        "暗中看。",
        "自怜东野一生寒。",
        "两眉攒。",
        "锁苍山。",
        "须信丹梯，",
        "千丈杳难攀。",
        "何日举杯凌浩荡，",
        "同一醉，",
        "尽清欢。"
      ]
    },
    {
      "_id": null,
      "Name": "清平乐",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "红炉画阁。",
        "有酒须同乐。",
        "千古独醒终是错。",
        "休笑刘伶毕卓。",
        "小槽酒滴珍珠。",
        "请君任意零沽。",
        "试饮三杯春露，",
        "出门定要人扶。"
      ]
    },
    {
      "_id": null,
      "Name": "满江红",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "双鬓星星，",
        "更能消、几番离别。",
        "人北去，",
        "直教孤负，",
        "清明时节。",
        "何处池塘春草梦，",
        "谁家院落梨花月。",
        "但子规、枝上劝人归，",
        "空啼血。",
        "思往事，",
        "云千叠。",
        "休倚仗，",
        "心如铁。",
        "叹风埃褴缕，",
        "浩歌长铗。",
        "和气已从天上日，",
        "暮寒洗尽山阴雪。",
        "待我心、飞步到三台，",
        "须调燮。"
      ]
    },
    {
      "_id": null,
      "Name": "蓦山溪",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "流水易换，",
        "客梦迷烟草。",
        "回首望高城，",
        "记西山、重重翠扫。",
        "横塘秋水，",
        "云锦万荷莲，",
        "思往日，",
        "对薰风，",
        "沉醉花前倒。",
        "而今青镜，",
        "白发催人老。",
        "后会一尊同，",
        "放元龙、座中吟啸。",
        "虚名误我，",
        "依旧广文寒，",
        "归来好。",
        "酒阑"
      ]
    },
    {
      "_id": null,
      "Name": "西江月",
      "PoetId": "d2b13e30b6f9402d95e8d776337b60ed",
      "PoetName": "马需庵",
      "Form": "词",
      "Tags": [
        "元代",
        "马需庵"
      ],
      "Contents": [
        "未要花枝照眼，",
        "且教尊酒扶头。",
        "人生佳处好迟留。",
        "放我论文会友。",
        "赢得清时无事，",
        "算来白甚闲愁。",
        "百年日月水东流。",
        "少壮几时回首。"
      ]
    }
  ]
}