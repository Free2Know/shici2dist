{
  "_id": "78da50c245bc4382836159fa38aa8925",
  "Name": "卢从愿",
  "Description": "卢从愿，字子龚，相州临漳人。弱冠举明经，又应制举。拜右拾遗，历殿中侍御史，累迁中书舍人。睿宗践阼，拜吏部侍郎。精心典选，有美誉。开元末，以吏部尚书致仕。诗二首。",
  "Dynasty": "唐代",
  "Birth": "",
  "Death": "",
  "Poems": [
    {
      "_id": null,
      "Name": "奉和圣制送张说巡边",
      "PoetId": "78da50c245bc4382836159fa38aa8925",
      "PoetName": "卢从愿",
      "Form": "未知",
      "Tags": [
        "唐代",
        "卢从愿"
      ],
      "Contents": [
        "上将发文昌，",
        "中军静朔方。",
        "占星引旌节，",
        "择日拜坛场。",
        "礼乐临轩送，",
        "威声出塞扬。",
        "安边俟帷幄，",
        "制胜在岩廊。",
        "作鼓将军气，",
        "投醪壮士觞。",
        "戒途遵六月，",
        "离赠动三光。",
        "槐路清梅暑，",
        "蘅皋起麦凉。",
        "时文仰雄伯，",
        "耀武震遐荒。",
        "衽席知无战，",
        "兵戈示不忘。",
        "伫闻歌杕杜，",
        "凯入系名王。"
      ]
    },
    {
      "_id": null,
      "Name": "郊庙歌辞·祭汾阴乐章·太簇角",
      "PoetId": "78da50c245bc4382836159fa38aa8925",
      "PoetName": "卢从愿",
      "Form": "未知",
      "Tags": [
        "唐代",
        "卢从愿"
      ],
      "Contents": [
        "坤元载物，",
        "阳乐发生。",
        "播殖资始，",
        "品汇咸亨。",
        "列俎棋布，",
        "方坛砥平。",
        "神歆禋祀，",
        "后德惟明。"
      ]
    }
  ]
}