{
  "_id": "16c4470ce8d74e9696d8173c0b6e5eb6",
  "Name": "陆敬",
  "Description": "陆敬（一作凌敬），仕窦建德为祭酒。秦王军武牢，敬说建德自太行上党进，乘唐之虚以取山北，建德不从，以及于败，后归唐。集十四卷，今存诗四首。",
  "Dynasty": "唐代",
  "Birth": "",
  "Death": "",
  "Poems": [
    {
      "_id": null,
      "Name": "七夕赋咏成篇",
      "PoetId": "16c4470ce8d74e9696d8173c0b6e5eb6",
      "PoetName": "陆敬",
      "Form": "七律",
      "Tags": [
        "唐代",
        "陆敬"
      ],
      "Contents": [
        "夙驾鸣鸾启阊阖，",
        "霓裳遥裔俨天津。",
        "五明霜纨开羽扇，",
        "百和香车动画轮。",
        "婉娈夜分能几许，",
        "靓妆冶服为谁新。",
        "片时欢娱自有极，",
        "已复长望隔年人。"
      ]
    },
    {
      "_id": null,
      "Name": "巫山高",
      "PoetId": "16c4470ce8d74e9696d8173c0b6e5eb6",
      "PoetName": "陆敬",
      "Form": "五律",
      "Tags": [
        "唐代",
        "陆敬"
      ],
      "Contents": [
        "巫岫郁岧峣，",
        "高高入紫霄。",
        "白云抱危石，",
        "玄猿挂迥条。",
        "悬崖激巨浪，",
        "脆叶陨惊飙。",
        "别有阳台处，",
        "风雨共飘飖。"
      ]
    },
    {
      "_id": null,
      "Name": "游清都观寻沈道士得都字",
      "PoetId": "16c4470ce8d74e9696d8173c0b6e5eb6",
      "PoetName": "陆敬",
      "Form": "未知",
      "Tags": [
        "唐代",
        "陆敬"
      ],
      "Contents": [
        "聊排灵琐闼，",
        "徐步入清都。",
        "青溪冥寂士，",
        "思玄徇道枢。",
        "十芒生药笥，",
        "七焰发丹炉。",
        "缥帙桐君录，",
        "朱书王母符。",
        "宫槐散绿穗，",
        "日槿落青柎。",
        "矫翰雷门鹤，",
        "飞来叶县凫。",
        "凌风自可御，",
        "安事迫中区。",
        "方追羽化侣，",
        "从此得玄珠。"
      ]
    },
    {
      "_id": null,
      "Name": "游隋故都",
      "PoetId": "16c4470ce8d74e9696d8173c0b6e5eb6",
      "PoetName": "陆敬",
      "Form": "未知",
      "Tags": [
        "唐代",
        "陆敬"
      ],
      "Contents": [
        "洛城聊顾步，",
        "长想遂留连。",
        "水斗宫初毁，",
        "风变鼎将迁。",
        "皋陶德不建，",
        "汾隅祀忽焉。",
        "宗祊旷无象，",
        "声朔缅谁传。",
        "枌榆何冷落，",
        "禾黍郁芊绵。",
        "悲歌尽商颂，",
        "太息悯周篇。",
        "来苏伫圣德，",
        "濡足乃乘干。",
        "正始淳风被，",
        "人劳用息肩。",
        "舞象文思泽，",
        "偃伯武功宣。",
        "则百昌厥后，",
        "于万永斯年。",
        "兹辰素商节，",
        "灰管变星躔。",
        "平原悴秋草，",
        "乔木敛寒烟。",
        "翻黄坠疏叶，",
        "凝翠积高天。",
        "参差海曲雁，",
        "寂寞柳门蝉。",
        "兴悼今如此，",
        "悲愁复在旃。",
        "彷徨不忍去，",
        "杖策屡回邅。"
      ]
    }
  ]
}