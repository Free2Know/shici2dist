{
  "_id": "4f3b5ae0fcb440f18b40277ac0fde5ec",
  "Name": "宋务光",
  "Description": "宋务光（一作宋先），字子昂，一名烈，汾州西河人。举进士及第，调洛阳尉，迁右卫骑曹参军。神龙初，上封事直谏，不省。俄以监察御史巡察河南道，考最，进殿中右台御史。诗一首。",
  "Dynasty": "唐代",
  "Birth": "",
  "Death": "",
  "Poems": [
    {
      "_id": null,
      "Name": "海上作",
      "PoetId": "4f3b5ae0fcb440f18b40277ac0fde5ec",
      "PoetName": "宋务光",
      "Form": "未知",
      "Tags": [
        "唐代",
        "宋务光"
      ],
      "Contents": [
        "旷哉潮汐池，",
        "大矣乾坤力。",
        "浩浩去无际，",
        "沄沄深不测。",
        "崩腾翕众流，",
        "泱漭环中国。",
        "鳞介错殊品，",
        "氛霞饶诡色。",
        "天波混莫分，",
        "岛树遥难识。",
        "汉主探灵怪，",
        "秦王恣游陟。",
        "搜奇大壑东，",
        "竦望成山北。",
        "方术徒相误，",
        "蓬莱安可得。",
        "吾君略仙道，",
        "至化孚淳默。",
        "惊浪晏穷溟，",
        "飞航通绝域。",
        "马韩底厥贡，",
        "龙伯修其职。",
        "粤我遘休明，",
        "匪躬期正直。",
        "敢输鹰隼执，",
        "以间豺狼忒。",
        "海路行已殚，",
        "輶轩未皇息。",
        "劳歌玄月暮，",
        "旅睇沧浪极。",
        "魏阙渺云端，",
        "驰心附归冀。"
      ]
    }
  ]
}