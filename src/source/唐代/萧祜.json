{
  "_id": "b9ead8ef07454b489b85808fe7113a3d",
  "Name": "萧祜",
  "Description": "萧祜，字祐之，兰陵人。以处士征，拜拾遗。元和初，历御史中丞、桂管防御观察使。为人闲澹贞退，善鼓琴赋诗，精妙书画，游心林壑，名人高士多与之游。诗二首。",
  "Dynasty": "唐代",
  "Birth": "",
  "Death": "",
  "Poems": [
    {
      "_id": null,
      "Name": "奉陪武相公西亭夜宴陆郎中",
      "PoetId": "b9ead8ef07454b489b85808fe7113a3d",
      "PoetName": "萧祜",
      "Form": "五律",
      "Tags": [
        "唐代",
        "萧祜"
      ],
      "Contents": [
        "弘阁陈芳宴，",
        "佳宾此会难。",
        "交逢贵日重，",
        "醉得少时欢。",
        "舒黛凝歌思，",
        "求音足笔端。",
        "一闻清佩动，",
        "珠玉夜珊珊。"
      ]
    },
    {
      "_id": null,
      "Name": "游石堂观",
      "PoetId": "b9ead8ef07454b489b85808fe7113a3d",
      "PoetName": "萧祜",
      "Form": "未知",
      "Tags": [
        "唐代",
        "萧祜"
      ],
      "Contents": [
        "西山高高何所如，",
        "上有古昔真人居。",
        "嵌崖巨石自成室，",
        "其下磅礴含清虚。",
        "我来斯邑访遗迹，",
        "乃遇沈生耽载籍。",
        "沈生为政哀茕嫠，",
        "又能索隐探灵奇。",
        "欣然向我话佳境，",
        "与我崎岖到山顶。",
        "甘瓜剖绿出寒泉，",
        "碧瓯浮花酌春茗。",
        "嚼瓜啜茗身清凉，",
        "汗消絺绤如迎霜。",
        "胡为空山百草花，",
        "倏尔笾豆肆我旁。",
        "始惊知周无小大，",
        "力寡多方验斯在。",
        "妙用腾声冠盖间，",
        "胜游恣意烟霞外。",
        "故碑石像凡几年，",
        "云郁雨霏生绿烟。",
        "我知游此多灵仙，",
        "缥缈月中飞下天。",
        "天风微微夕露委，",
        "松梢飕飕晓声起。",
        "凤去空遗箫管音，",
        "星翻寥落银河水。",
        "劝君学道此时来，",
        "结茅独宿何辽哉。",
        "斋心玄默感灵卫，",
        "必见鸾鹤相裴回。",
        "我爱崇山双剑北，",
        "峰如人首拄天黑。",
        "群仙伛偻势奔走，",
        "状若归尊趋有德。",
        "半岩有洞顶有池，",
        "出入灵怪潜蛟螭。",
        "我去不得昼夜思，",
        "梦游曾信南风吹。",
        "南风吹我到林岭，",
        "故国不见秦天迥。",
        "山花名药扑地香，",
        "月色泉声洞心冷。",
        "荫松散发逢异人，",
        "寂寞旷然口不言。",
        "道陵公远莫能识，",
        "发短耳长谁独存。",
        "司农惊觉忽惆怅，",
        "可惜所游俱是妄。",
        "蕴怀耿耿谁与言，",
        "直至今来意通形神开，",
        "拥传又恨斜阳催。",
        "一丘人境尚堪恋，",
        "何况海上金银台。"
      ]
    }
  ]
}