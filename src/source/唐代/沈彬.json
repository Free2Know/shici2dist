{
  "_id": "4362032bb3834456a912f26a20310ecf",
  "Name": "沈彬",
  "Description": "沈彬，字子文，高安人。唐末应进士，不第。浪迹湖湘，尝与僧虚中、齐己为诗友。事吴为秘书郎，以吏部郎中致仕。年八十馀。李璟以旧恩召见，赐粟帛，官其子。诗十九首。",
  "Dynasty": "唐代",
  "Birth": "",
  "Death": "",
  "Poems": [
    {
      "_id": null,
      "Name": "句",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "未知",
      "Tags": [
        "唐代",
        "沈彬"
      ],
      "Contents": [
        "尺素隐清辉，",
        "一毫分险阻。",
        "金翅动身摩日月，",
        "银河转浪洗乾坤。",
        "须知手笔安排定，",
        "不怕山河整顿难。",
        "九衢冠盖暗争路，",
        "四海干戈多异心。",
        "地隈一水巡城转，",
        "天约群山附郭来。",
        "数家鱼网疏云外，",
        "一岸残阳细雨中。",
        "松欹晚影离坛草，",
        "钟撼秋声入殿风。",
        "压低吴楚遥涵水，",
        "约破云霞独倚天。",
        "半身落日离秦树，",
        "一路平芜入楚烟。",
        "清占月中三峡水，",
        "丽偷云外十洲春。",
        "幽鸟唤人穿竹去，",
        "野猿寻果出云来。"
      ]
    },
    {
      "_id": null,
      "Name": "吊边人",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七绝",
      "Tags": [
        "唐代",
        "沈彬"
      ],
      "Contents": [
        "杀声沈后野风悲，",
        "汉月高时望不归。",
        "白骨已枯沙上草，",
        "家人犹自寄寒衣。"
      ]
    },
    {
      "_id": null,
      "Name": "塞下三首",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "未知",
      "Tags": [
        "唐代",
        "沈彬"
      ],
      "Contents": [
        "塞叶声悲秋欲霜，",
        "寒山数点下牛羊。",
        "映霞旅雁随疏雨，",
        "向碛行人带夕阳。",
        "边骑不来沙路失，",
        "国恩深后海城荒。",
        "胡儿向化新成长，",
        "犹自千回问汉王。",
        "贵主和亲杀气沉，",
        "燕山闲猎鼓鼙音。",
        "旗分雪草偷边马，",
        "箭入寒云落塞禽。",
        "陇月尽牵乡思动，",
        "战衣谁寄泪痕深。",
        "金钗谩作封侯别，",
        "劈破佳人万里心。",
        "月冷榆关过雁行，",
        "将军寒笛老思乡。",
        "贰师骨恨千夫壮，",
        "李广魂飞一剑长。",
        "戍角就沙催落日，",
        "阴云分碛护飞霜。",
        "谁知汉武轻中国，",
        "闲夺天山草木荒。"
      ]
    },
    {
      "_id": null,
      "Name": "忆仙谣",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七律",
      "Tags": [
        "唐代",
        "沈彬"
      ],
      "Contents": [
        "白榆风飒九天秋，",
        "王母朝回宴玉楼。",
        "日月渐长双凤睡，",
        "桑田欲变六鳌愁。",
        "云翻箫管相随去，",
        "星触旌幢各自流。",
        "诗酒近来狂不得，",
        "骑龙却忆上清游。"
      ]
    },
    {
      "_id": null,
      "Name": "横吹曲辞·入塞曲",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "未知",
      "Tags": [
        "唐代",
        "沈彬"
      ],
      "Contents": [
        "欲为皇王服远戎，",
        "万人金甲鼓鼙中。",
        "阵云暗塞三边黑，",
        "兵血愁天一片红。",
        "半夜翻营旗搅月，",
        "深秋防戍剑磨风。",
        "谤书未及明君爇，",
        "卧骨将军已殁功。",
        "苦战沙间卧箭痕，",
        "戍楼闲上望星文。",
        "生希国泽分偏将，",
        "死夺河源答圣君。",
        "鸢觑败兵眠白草，",
        "马惊边鬼哭阴云。",
        "功多地远无人纪，",
        "汉阁笙歌日又曛。"
      ]
    },
    {
      "_id": null,
      "Name": "秋日",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七律",
      "Tags": [
        "唐代",
        "沈彬"
      ],
      "Contents": [
        "秋含砧杵捣斜阳，",
        "笛引西风颢气凉。",
        "薜荔惹烟笼蟋蟀，",
        "芰荷翻雨泼鸳鸯。",
        "当年酒贱何妨醉，",
        "今日时难不易狂。",
        "肠断旧游从一别，",
        "潘安惆怅满头霜。"
      ]
    },
    {
      "_id": null,
      "Name": "纳省卷赠为首刘象",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七律",
      "Tags": [
        "唐代",
        "沈彬"
      ],
      "Contents": [
        "曾应大中天子举，",
        "四朝风月鬓萧疏。",
        "不随世祖重携剑，",
        "却为文皇再读书。",
        "十载战尘销旧业，",
        "满城春雨坏贫居。",
        "一枝何事于君借，",
        "仙桂年年幸有余。"
      ]
    },
    {
      "_id": null,
      "Name": "赠王定保",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七律",
      "Tags": [
        "唐代",
        "沈彬"
      ],
      "Contents": [
        "仙桂曾攀第一枝，",
        "薄游湘水阻佳期。",
        "皋桥已失齐眉愿，",
        "萧寺行逢落发师。",
        "废苑露寒兰寂寞，",
        "丹山云断凤参差。",
        "闻公已有平生约，",
        "谢绝女萝依兔丝。"
      ]
    },
    {
      "_id": null,
      "Name": "都门送别",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七绝",
      "Tags": [
        "唐代",
        "沈彬"
      ],
      "Contents": [
        "岸柳萧疏野荻秋，",
        "都门行客莫回头。",
        "一条灞水清如剑，",
        "不为离人割断愁。"
      ]
    },
    {
      "_id": null,
      "Name": "金陵杂题二首",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "未知",
      "Tags": [
        "唐代",
        "沈彬"
      ],
      "Contents": [
        "王气生秦四百年，",
        "晋元东渡浪花船。",
        "正惭海内皆涂地，",
        "来保江南一片天。",
        "古树著行临远岸，",
        "暮山相亚出微烟。",
        "千征万战英雄尽，",
        "落日牛羊食野田。",
        "暮潮声落草光沉，",
        "贾客来帆宿岸阴。",
        "一笛月明何处酒，",
        "满城秋色几家砧。",
        "时清曾恶桓温盛，",
        "山翠长牵谢傅心。",
        "今日到来何物在，",
        "碧烟和雨锁寒林。"
      ]
    },
    {
      "_id": null,
      "Name": "阳朔碧莲峰",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七绝",
      "Tags": [
        "唐代",
        "沈彬"
      ],
      "Contents": [
        "陶潜彭泽五株柳，",
        "潘岳河阳一县花。",
        "两处争如阳朔好，",
        "碧莲峰里住人家。"
      ]
    },
    {
      "_id": null,
      "Name": "题苏仙山",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七律",
      "Tags": [
        "唐代",
        "沈彬"
      ],
      "Contents": [
        "眼穿林罅见郴州，",
        "井里交连侧局楸。",
        "味道不来闲处坐，",
        "劳生更欲几时休。",
        "苏仙宅古烟霞老，",
        "义帝坟荒草木愁。",
        "千古是非无处问，",
        "夕阳西去水东流。"
      ]
    },
    {
      "_id": null,
      "Name": "麻姑山",
      "PoetId": "4362032bb3834456a912f26a20310ecf",
      "PoetName": "沈彬",
      "Form": "七律",
      "Tags": [
        "唐代",
        "沈彬"
      ],
      "Contents": [
        "绀殿松萝太古山，",
        "仙人曾此话桑田。",
        "闲倾云液十分日，",
        "已过浮生一万年。",
        "花洞路中逢鹤信，",
        "水帘岩底见龙眠。",
        "我来游礼酬心愿，",
        "欲共怡神契自然。"
      ]
    }
  ]
}