{
  "_id": "7c3543ef484243b5b94c574c0d4e2ec0",
  "Name": "翁洮",
  "Description": "翁洮，字子平，睦州人。光启三年进士第，官主客员外郎，归隐青山，徵召不起。诗十三首。",
  "Dynasty": "唐代",
  "Birth": "",
  "Death": "",
  "Poems": [
    {
      "_id": null,
      "Name": "上子男寿昌宰",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "陶公为政卓潘齐，",
        "入县看花柳满堤。",
        "百里江山聊展骥，",
        "九皋云月怪驱鸡。",
        "高楼野色迎襟袖，",
        "比屋歌声远鼓鼙。",
        "只恐攀辕留不住，",
        "明时霄汉有丹梯。"
      ]
    },
    {
      "_id": null,
      "Name": "冬",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "寂寂栖心向杳冥，",
        "苦吟寒律句偏清。",
        "云凝止水鱼龙蛰，",
        "雪点遥峰草木荣。",
        "迥夜炉翻埃烬色，",
        "天河冰辗辘轳声。",
        "归飞未得东风力，",
        "魂断三山九万程。"
      ]
    },
    {
      "_id": null,
      "Name": "和方干题李频庄",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "未知",
      "Tags": [
        "唐代",
        "翁洮"
      ],
      "Contents": [
        "高情度日非无事，",
        "自是高情不觉喧。",
        "海气暗蒸莲叶沼，",
        "山光晴逗苇花村。",
        "吟时胜概题诗板，",
        "静处繁华付酒尊。",
        "闲伴白云收桂子，",
        "每寻流水劚桐孙。",
        "犹凭律吕传心曲，",
        "岂虑星霜到鬓根。",
        "多少清风归此地，",
        "十年虚打五侯门。"
      ]
    },
    {
      "_id": null,
      "Name": "夏",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "触目皆因长养功，",
        "浮生何处问穷通？",
        "柳长北阙丝千缕，",
        "云簇南山火万笼。",
        "大野烟尘飘赫日，",
        "高楼帘幕逗薰风。",
        "身心已在喧阗处，",
        "惟羡沧浪把钓翁。"
      ]
    },
    {
      "_id": null,
      "Name": "春",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "漠漠烟花处处通，",
        "游人南北思无穷。",
        "林间鸟奏笙簧月，",
        "野外花含锦绣风。",
        "鸑抱云霞朝凤阙，",
        "鱼翻波浪化龙宫。",
        "此时谁羡神仙客，",
        "车马悠扬九陌中。"
      ]
    },
    {
      "_id": null,
      "Name": "春日题航头桥",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "故园桥上绝埃尘，",
        "此日凭栏兴自新。",
        "云影晚将仙掌曙，",
        "水光迷得武陵春。",
        "薜萝烟里高低路，",
        "杨柳风前去住人。",
        "莫怪马卿题姓字，",
        "终朝云雨化龙津。"
      ]
    },
    {
      "_id": null,
      "Name": "枯木诗辞召命作",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "五律",
      "Tags": [
        "唐代",
        "翁洮"
      ],
      "Contents": [
        "枯木傍溪崖，",
        "由来岁月赊。",
        "有根盘水石，",
        "无叶接烟霞。",
        "二月苔为色，",
        "三冬雪作花。",
        "不因星使至，",
        "谁识是灵槎？"
      ]
    },
    {
      "_id": null,
      "Name": "渔者",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "一叶飘然任浪吹，",
        "雨蓑烟笠肯忘机。",
        "只贪浊水张罗众，",
        "却笑清流把钓稀。",
        "苇岸夜依明月宿，",
        "柴门晴棹白云归。",
        "到头得丧终须达，",
        "谁道渔樵有是非？"
      ]
    },
    {
      "_id": null,
      "Name": "秋",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "宋玉高吟思万重，",
        "澄澄寰宇振金风。",
        "云闲日月浮虚白，",
        "木落山川叠碎红。",
        "寥泬雁多宫漏永，",
        "河渠烟敛塞天空。",
        "侯门处处槐花□，",
        "献赋何时遇至公？"
      ]
    },
    {
      "_id": null,
      "Name": "苇丛",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "五律",
      "Tags": [
        "唐代",
        "翁洮"
      ],
      "Contents": [
        "得地自成丛，",
        "那因种植功。",
        "有花皆吐雪，",
        "无韵不含风。",
        "倒影翘沙鸟，",
        "幽根立水虫。",
        "萧萧寒雨夜，",
        "江汉思无穷。"
      ]
    },
    {
      "_id": null,
      "Name": "赠方干先生",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "由来箕踞任天真，",
        "别有诗名出世尘。",
        "不爱春宫分桂树，",
        "欲教天子枉蒲轮。",
        "城头鼙鼓三声晓，",
        "岛外湖山一簇春。",
        "独向若耶溪上住，",
        "谁知不是钓鳌人？"
      ]
    },
    {
      "_id": null,
      "Name": "赠进士李德新接海棠梨",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "蜀人犹说种难成，",
        "何事江东见接生。",
        "席上若微桃李伴，",
        "花中堪作牡丹兄。",
        "高轩日午争浓艳，",
        "小径风移旋落英。",
        "一种呈妍今得地，",
        "剑峰梨岭谩纵横。"
      ]
    },
    {
      "_id": null,
      "Name": "赠进士王雄",
      "PoetId": "7c3543ef484243b5b94c574c0d4e2ec0",
      "PoetName": "翁洮",
      "Form": "七律",
      "Tags": [
        "唐代",
        "翁洮"
      ],
      "Contents": [
        "河清海晏少波涛，",
        "几载垂钩不得鳌。",
        "空向人间修谏草，",
        "又来江上咏离骚。",
        "笳吹古堞边声远，",
        "岳倚晴空楚色高。",
        "何事明廷有徐庶，",
        "总教三径卧蓬蒿。"
      ]
    }
  ]
}