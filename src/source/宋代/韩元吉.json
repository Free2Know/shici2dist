{
  "_id": "ddbab969f6db466290cc8fc57b6bedb3",
  "Name": "韩元吉",
  "Description": "韩元吉（1118-1187） 字元咎，号南涧，许昌（今属河南）人，寓居信州（今江西上饶）。绍兴间，历官南剑州主簿，建康令，迁知剑州。兴办学校有政绩。孝宗朝，累官吏部尚书，龙图阁学士。主张恢复失地，统一国家。与陆游、辛弃疾等人交往甚密，有酬赠之作。词作多悲怀家国，风格略近辛弃疾。有词集《南涧诗余》。",
  "Dynasty": "宋代",
  "Birth": "",
  "Death": "",
  "Poems": [
    {
      "_id": null,
      "Name": "一翦梅",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "竹里疏枝总是梅。",
        "月白霜清，",
        "犹未全开。",
        "相逢聊与著诗催。",
        "要趁金波，",
        "满泛金杯。",
        "多病渐非作赋才。",
        "醉到花前，",
        "探得春回。",
        "明年公已在鸾台。",
        "看取春风，",
        "丹诏重来。"
      ]
    },
    {
      "_id": null,
      "Name": "临江仙",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "记得年时离别夜，",
        "都门强半清秋。",
        "今年想望只邻州。",
        "星连南极动，",
        "月满大江流。",
        "芸阁老仙多妙语，",
        "云阶清梦曾游。",
        "屐声还认庾公楼。",
        "金波摇酒面，",
        "河影堕帘钩。"
      ]
    },
    {
      "_id": null,
      "Name": "六州歌头",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "东风著意。",
        "先上小桃枝。",
        "红粉腻。",
        "娇如醉。",
        "倚朱扉。",
        "记年时。",
        "隐映新妆，",
        "面临水岸。",
        "春将半。",
        "云日暖。",
        "斜桥转。",
        "夹城西。",
        "草软莎平跋马，",
        "垂杨渡、玉勒争嘶。",
        "认蛾眉凝笑，",
        "脸薄拂燕支。",
        "绣户曾窥。",
        "恨依依。",
        "共携手处。",
        "香如雾。",
        "红随步。",
        "怨春迟。",
        "消瘦损。",
        "凭谁问。",
        "只花知。",
        "泪空垂。",
        "旧日堂前燕，",
        "和烟雨，",
        "又双飞。",
        "人自老。",
        "春长好。",
        "梦佳期。",
        "前度刘郎，",
        "几许风流地，",
        "花也应悲。",
        "但茫茫暮霭，",
        "目断武陵溪。",
        "往事难追。"
      ]
    },
    {
      "_id": null,
      "Name": "减字木兰花",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "壶中春早。",
        "翦刻工夫天自巧。",
        "雨转风斜。",
        "吹作千林到处花。",
        "瑶池清浅。",
        "璧月琼枝朝暮见。",
        "莫上扁舟。",
        "且醉仙家白玉楼。"
      ]
    },
    {
      "_id": null,
      "Name": "南乡子",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "新笋旋成林。",
        "梅子枝头雨更深。",
        "织就彩丝犹十日，",
        "登临。",
        "人似江心百炼金。",
        "功业会相寻。",
        "好挹薰风和舜琴。",
        "鹤住千年丹九转，",
        "如今。",
        "门外梧桐长翠阴。"
      ]
    },
    {
      "_id": null,
      "Name": "南柯子·南歌子",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "野杏抟枝熟，",
        "戎葵抱叶开。",
        "村村箫鼓画船回。",
        "客里不知时节、又相催。",
        "角黍堆冰碗，",
        "兵符点翠钗。",
        "去年今日共传杯。",
        "应拈榴花独立、望归来。"
      ]
    },
    {
      "_id": null,
      "Name": "夜行船",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "极目高亭横远岫。",
        "拂新晴、黛蛾依旧。",
        "策马重来，",
        "秋光如画，",
        "霜满翠梧高柳。",
        "菊美橙香还封酒。",
        "欢情似、那时重九。",
        "楼上清风，",
        "溪头明月，",
        "不道沈郎消瘦。"
      ]
    },
    {
      "_id": null,
      "Name": "好事近",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "华屋翠云深，",
        "云外晚山千叠。",
        "眼底无穷春事，",
        "对杨枝桃叶。",
        "老来沈醉为花狂，",
        "霜鬓未须镊。",
        "几许夜阑清梦，",
        "任翻成胡蝶。"
      ]
    },
    {
      "_id": null,
      "Name": "念奴娇",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "定交最早，",
        "叹西津几度，",
        "匆匆论别。",
        "世事浮云山万变，",
        "只有沧江横月。",
        "长忆追随，",
        "湖山好处，",
        "醉帽敧风雪。",
        "竹阴花径，",
        "兴来题尽桐叶。",
        "谁忆此地相逢，",
        "鬓毛君未白，",
        "眉添黄色。",
        "屈指烟霄归诏近，",
        "路入龙楼金碧。",
        "千载功名，",
        "一尊欢笑，",
        "会作他年说。",
        "倚天长剑，",
        "夜寒光透银阙。"
      ]
    },
    {
      "_id": null,
      "Name": "朝中措",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "清霜著柳夜来寒。",
        "新月印湖山。",
        "共喜今年称寿，",
        "一尊还在长安。",
        "人间千载，",
        "从教鹤发，",
        "且驻朱颜。",
        "看取烟霄平步，",
        "何须九转神丹。"
      ]
    },
    {
      "_id": null,
      "Name": "水调歌头",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "泽国又秋晚，",
        "天际有飞鸿。",
        "中原何在，",
        "极目千里暮云重。",
        "今古长干桥下，",
        "遗恨都随流水，",
        "西去几时东。",
        "斜日动歌管，",
        "萸菊舞西风。",
        "江南岸，",
        "淮南渡，",
        "草连空。",
        "石城潮落，",
        "寂寞烟树锁离宫。",
        "且斗尊前酒美，",
        "莫问楼头佳丽，",
        "往事有无中。",
        "却笑东山老，",
        "拥鼻与谁同。"
      ]
    },
    {
      "_id": null,
      "Name": "水龙吟",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "五溪深锁烟霞，",
        "定知不是人间世。",
        "轩然九老，",
        "排云一笑，",
        "苍颜相对。",
        "星斗垂空，",
        "月华随步，",
        "酒醒无寐。",
        "□广寒已近，",
        "嫦娥起舞，",
        "天风动、摇丹桂。",
        "极目层霄如洗。",
        "正千岩、棱棱霜气。",
        "飞泉半落，",
        "苍崖百仞，",
        "珠翻玉碎。",
        "金衲松成，",
        "葛洪丹就，",
        "如今千载。",
        "叹谪仙诗在，",
        "骑驴未远，",
        "且留君醉。"
      ]
    },
    {
      "_id": null,
      "Name": "永遇乐",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "池馆春归，",
        "帘栊昼静，",
        "清漏移箭。",
        "山下孤城，",
        "水边翠竹，",
        "鶗鴂声千转。",
        "记得年时，",
        "绮窗人去，",
        "尚有唾茸遗线。",
        "照珠筵、歌檀舞扇，",
        "寂寞旧家排遍。",
        "青云赋客，",
        "多情多病，",
        "西掖桐阴满院。",
        "飞絮随风，",
        "马头月在，",
        "翡翠帷空卷。",
        "平湖烟远，",
        "斜桥雨暗，",
        "欲寄短书双燕。",
        "算犹忆、兰房画烛，",
        "醉时共翦。"
      ]
    },
    {
      "_id": null,
      "Name": "江神子·江城子",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "金银楼阁认蓬莱。",
        "晓烟开。",
        "上崔嵬。",
        "风引孤帆，",
        "谁道却船回。",
        "鹏翼倚天鳌背稳，",
        "惊浪起，",
        "雪成堆。",
        "翩翩黄鹤为谁来。",
        "醉持杯。",
        "共徘徊。",
        "四面江声，",
        "脚底隐晴雷。",
        "织女机头凭借问，",
        "何处更、有琼台。"
      ]
    },
    {
      "_id": null,
      "Name": "浣溪沙",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "五律",
      "Tags": [
        "宋代",
        "韩元吉"
      ],
      "Contents": [
        "莫惜清尊领客同。",
        "已无花伴舞衣红。",
        "强歌归去莫匆匆。",
        "细雨弄烟烟弄日，",
        "断云黏水水黏空。",
        "酴醿飞下晚来风。"
      ]
    },
    {
      "_id": null,
      "Name": "浪淘沙",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "七律",
      "Tags": [
        "宋代",
        "韩元吉"
      ],
      "Contents": [
        "席地赏残红。",
        "少驻孤蓬。",
        "一春不奈风和雨。",
        "雨自无情风有恨，",
        "花片西东。",
        "云澹远峰浓。",
        "绿遍高桐。",
        "神仙知在此山中。",
        "万古消凝多少事，",
        "目尽晴空。"
      ]
    },
    {
      "_id": null,
      "Name": "满江红",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "寂寞山城，",
        "春已半、好花都折。",
        "无奈向、阴晴不定，",
        "冷烟寒食。",
        "莫问花残风又雨，",
        "且须烂醉酬春色。",
        "叹使君、华发又重来，",
        "人应识。",
        "丹井畔，",
        "山桥侧。",
        "空翠里，",
        "烟如织。",
        "便直教马上，",
        "醉巾沾湿。",
        "丞相车茵端未惜，",
        "孟公好客聊无客。",
        "算明年、溪路海棠开，",
        "还应忆。"
      ]
    },
    {
      "_id": null,
      "Name": "点绛唇",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "木落霜浓，",
        "探春只道梅花未。",
        "嫩红相倚。",
        "灼灼新妆腻。",
        "莫问仙源，",
        "且问花前事。",
        "休辞醉。",
        "想君园□。",
        "总是生春地。"
      ]
    },
    {
      "_id": null,
      "Name": "燕归梁",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "凉月圆时翠帐深。",
        "锁非雾沈沈。",
        "广寒宫里未归人。",
        "共结屋、住黄金。",
        "繁枝未老秋光澹，",
        "好风露、总关心。",
        "天香不奈远相寻。",
        "更翦巧、上瑶簪。"
      ]
    },
    {
      "_id": null,
      "Name": "瑞鹤仙",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "西风吹暮雨。",
        "正碧树凉生，",
        "送君南浦。",
        "蝉声带残暑。",
        "满高林斜照，",
        "暝烟横渚。",
        "故乡路阻。",
        "更秋入、江城雁渡。",
        "怅天涯、几许闲愁，",
        "对酒共成羁旅。",
        "休问功名何在，",
        "绿鬓吴霜，",
        "素衣尘土。",
        "离觞缓举。",
        "收玉箸，",
        "听金缕。",
        "叹凌云才调，",
        "乌丝阑上，",
        "省把清诗漫与。",
        "见洛阳、年少交游，",
        "倩君寄语。"
      ]
    },
    {
      "_id": null,
      "Name": "秦楼月·忆秦娥",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "未知",
      "Tags": [
        "宋代",
        "韩元吉"
      ],
      "Contents": [
        "莺声寂。",
        "春风欲去难踪迹。",
        "难踪迹。",
        "几枝红叶，",
        "万金消得。",
        "青铜镜里朱阑侧。",
        "照人也似倾城色。",
        "倾城色。",
        "一尊莫负，",
        "赏心良夕。"
      ]
    },
    {
      "_id": null,
      "Name": "菩萨蛮",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "梧桐叶上秋萧瑟。",
        "画阑桂树攒金碧。",
        "花底最风流。",
        "相逢不上楼。",
        "数枝添宝髻。",
        "滴滴香沾袂。",
        "杯到莫留残。",
        "雾窗疑广寒。"
      ]
    },
    {
      "_id": null,
      "Name": "蓦山溪",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "双龙古洞，",
        "领略千岩秀。",
        "福地有真仙，",
        "来一试、调元□手。",
        "青春绿野，",
        "月转最高峰，",
        "星斗润，",
        "柳海新，",
        "五夜收灯後。",
        "诏飞天上，",
        "人倚经纶旧。",
        "重入辅升平，",
        "更赢得、千龄眉寿。",
        "功成未晚，",
        "归伴赤松游，",
        "金印重，",
        "羽衣轻，",
        "会见丹砂就。"
      ]
    },
    {
      "_id": null,
      "Name": "薄幸",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "送君南浦。",
        "对烟柳、青青万缕。",
        "更满眼、残红吹尽，",
        "叶底黄鹂自语。",
        "甚动人、多少离情，",
        "楼头水阔山无数。",
        "记竹里题诗，",
        "花边载酒，",
        "魂断江干春暮。",
        "都莫问、功名事，",
        "白发渐、星星如许。",
        "任鸡鸣起舞，",
        "乡关何在，",
        "凭高目尽孤鸿去。",
        "漫留君住。",
        "趁酴醿香暖，",
        "持杯且醉瑶台露。",
        "相思记取，",
        "愁绝西窗夜雨。"
      ]
    },
    {
      "_id": null,
      "Name": "虞美人",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "西风斜日兰皋路。",
        "碧嶂连红树。",
        "天公也有惜君行。",
        "小雨霏霏特地、不成晴。",
        "满城桃李春来处。",
        "我老君宜住。",
        "莫惊华发笑相扶。",
        "记取他年同姓、两尚书。"
      ]
    },
    {
      "_id": null,
      "Name": "西江月",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "一度难逢佳节，",
        "今年两度重阳。",
        "菊花犹折御衣黄。",
        "莫惜危亭更上。",
        "况有飞觞滟玉，",
        "从教醉帽吹香。",
        "兴来相与共清狂。",
        "频把新词细唱。"
      ]
    },
    {
      "_id": null,
      "Name": "诉衷情",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "疏疏密密未开时。",
        "装点最繁枝。",
        "分明占断秋思，",
        "一任晓风吹。",
        "金屡细，",
        "翠绡垂。",
        "画阑西。",
        "嫦娥也道，",
        "一种幽香，",
        "几处相宜。"
      ]
    },
    {
      "_id": null,
      "Name": "谒金门",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "春尚浅。",
        "谁把玉英裁翦。",
        "尽道梅梢开未遍。",
        "卷帘花满院。",
        "楼上酒融歌暖。",
        "楼下水平烟远。",
        "却似涌金门外见。",
        "絮飞波影乱。"
      ]
    },
    {
      "_id": null,
      "Name": "贺圣朝",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "斜阳只向花梢驻。",
        "似愁君西去。",
        "清歌也便做阳关，",
        "更朝来风雨。",
        "佳人莫道，",
        "一杯须近，",
        "总眉峰偷聚。",
        "明年归诏上鸾台，",
        "记别离难处。"
      ]
    },
    {
      "_id": null,
      "Name": "醉落魄·一斛珠",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "霓裳弄月。",
        "冰肌不受人间热。",
        "分明密露枝枝结。",
        "碧树珊瑚，",
        "容易与君折。",
        "玉环旧事谁能说。",
        "迢迢驿路香风彻。",
        "故人莫恨东南别。",
        "不寄梅花，",
        "千里寄红雪。"
      ]
    },
    {
      "_id": null,
      "Name": "醉蓬莱",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "听清歌初转，",
        "翠岭云横，",
        "乍飞还驻。",
        "水落秋明，",
        "正千岩呈露。",
        "况有宾朋，",
        "飘然才调，",
        "尽凌空鵷鹭。",
        "步绕西畴，",
        "同寻南涧，",
        "郊原新雨。",
        "好客声名，",
        "郑庄风韵，",
        "松菊栽成，",
        "故侯瓜圃。",
        "燕去鸿来，",
        "笑人生离聚。",
        "老子偷闲，",
        "爱君三径，",
        "共一尊芳醑。",
        "待约梅仙，",
        "他年丹就，",
        "骑鲸飞去。"
      ]
    },
    {
      "_id": null,
      "Name": "霜天晓角",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "几声残角。",
        "月照梅花薄。",
        "花下有人同醉，",
        "风满槛、波明阁。",
        "夜寂香透幕。",
        "酒深寒未著。",
        "莫把玉肌相映，",
        "愁花见、也羞落。"
      ]
    },
    {
      "_id": null,
      "Name": "鹊桥仙",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "词",
      "Tags": [
        "宋代",
        "韩元吉"
      ],
      "Contents": [
        "菊花黄後。",
        "山茶红透。",
        "南国小春时候。",
        "蓬山高处绿云间，",
        "有一个、仙宫诞秀。",
        "精神龟媚，",
        "骨毛鹤瘦。",
        "落落人中星斗。",
        "殷勤自折早梅芳，",
        "调一鼎、和羹为寿。"
      ]
    },
    {
      "_id": null,
      "Name": "鹧鸪天",
      "PoetId": "ddbab969f6db466290cc8fc57b6bedb3",
      "PoetName": "韩元吉",
      "Form": "七律",
      "Tags": [
        "宋代",
        "韩元吉"
      ],
      "Contents": [
        "甲子今年甫一周。",
        "人间聊住八千秋。",
        "依依梅蕊看如雪，",
        "恰恰蟾华未上钩。",
        "分玉节，",
        "共南州。",
        "台城辇路记重游。",
        "相期一品归来健，",
        "兄弟华颠自献酬。"
      ]
    }
  ]
}