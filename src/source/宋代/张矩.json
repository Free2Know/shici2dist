{
  "_id": "e0c08e449c8e4de48d0db3cc9be63218",
  "Name": "张矩",
  "Description": "",
  "Dynasty": "宋代",
  "Birth": "",
  "Death": "",
  "Poems": [
    {
      "_id": null,
      "Name": "应天长",
      "PoetId": "e0c08e449c8e4de48d0db3cc9be63218",
      "PoetName": "张矩",
      "Form": "词",
      "Tags": [
        "宋代",
        "张矩"
      ],
      "Contents": [
        "曙林带暝，",
        "晴霭弄霏，",
        "莺花未认游客。",
        "草色旧迎雕辇，",
        "蒙茸暗香陌。",
        "秋千架，",
        "闲晓索。",
        "正露洗、绣鸳痕窄。",
        "费人省，",
        "隔夜浓欢，",
        "酲处先觉。",
        "重过涌金楼，",
        "画舫红旌，",
        "催向段桥泊。",
        "又怕晚天无准，",
        "东风妒芳约。",
        "垂杨岸，",
        "今胜昨。",
        "水院近、占先春酌。",
        "恁时候，",
        "不道归来，",
        "香断灯落。"
      ]
    },
    {
      "_id": null,
      "Name": "摸鱼儿",
      "PoetId": "e0c08e449c8e4de48d0db3cc9be63218",
      "PoetName": "张矩",
      "Form": "词",
      "Tags": [
        "宋代",
        "张矩"
      ],
      "Contents": [
        "又吴尘、暗斑吟袖，",
        "西湖深处能浣。",
        "晴云片片平波影，",
        "飞趁棹歌声远。",
        "回首唤。",
        "仿佛记、春风共载斜阳岸。",
        "轻携分短。",
        "怅柳密藏桥，",
        "烟浓断径，",
        "隔水语音换。",
        "思量遍。",
        "前度高阳酒伴。",
        "离踪悲事何限。",
        "双峰塔露书空颖，",
        "情共暮鸦盘转。",
        "归兴懒。",
        "悄不似、留眠水国莲香畔。",
        "灯帘晕满。",
        "正蠹帙逢迎，",
        "沈煤半冷，",
        "风雨闭宵馆。"
      ]
    },
    {
      "_id": null,
      "Name": "梅子黄时雨",
      "PoetId": "e0c08e449c8e4de48d0db3cc9be63218",
      "PoetName": "张矩",
      "Form": "词",
      "Tags": [
        "宋代",
        "张矩"
      ],
      "Contents": [
        "云宿江楼，",
        "爱留人夜语，",
        "频断灯炷。",
        "奈倦情如醉，",
        "黑甜清午。",
        "谩道迎薰何曾是，",
        "簟纹成浪衣成雨。",
        "茶瓯注。",
        "新期竹院，",
        "残梦莲渚。",
        "应误。",
        "重帘凄伫。",
        "记并刀剪翠，",
        "秋扇留句。",
        "信那回轻道，",
        "而今归否。",
        "十二曲阑随意凭，",
        "楚天不放斜阳暮。",
        "沉吟处。",
        "池草暗喧蛙鼓。"
      ]
    }
  ]
}