{
  "_id": "85509c4a376241489f36d5a2a06f15f3",
  "Name": "赵文",
  "Description": "",
  "Dynasty": "宋代",
  "Birth": "",
  "Death": "",
  "Poems": [
    {
      "_id": null,
      "Name": "临江仙",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "如此中山如此酒，",
        "何须更觅蓬瀛。",
        "江湖历□记平生。",
        "诗囊都束起，",
        "只好说丹经。",
        "家事付他儿辈，",
        "功名留待诸孙。",
        "维摩法喜鬓青青。",
        "日长深院里，",
        "时听读书声。"
      ]
    },
    {
      "_id": null,
      "Name": "乌夜啼",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "院静槐阴似水，",
        "雨馀蝉语先秋。",
        "熟残梅子无人打，",
        "金弹满红沟。",
        "又送行人归去，",
        "谁怜倦客淹留。",
        "画船旗鼓江南岸，",
        "人倚夕阳楼。"
      ]
    },
    {
      "_id": null,
      "Name": "侧犯",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "恨花开尽，",
        "夜深自敛胭脂颗。",
        "雨过。",
        "绕曲曲花篷锦围裹。",
        "浮空烧蜜矩，",
        "香雾霏霏堕。",
        "无那。",
        "倚滴滴娇红笑相亸。",
        "歌俦饮伴，",
        "花底围春坐。",
        "念满眼、少年人，",
        "谁更老於我。",
        "岁岁花时，",
        "洞门无锁。",
        "莫负东君，",
        "酒盟诗课。"
      ]
    },
    {
      "_id": null,
      "Name": "八声甘州",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "记年时、快马上青云，",
        "而今衮衣还。",
        "问公归何有，",
        "春风万斛，",
        "散满人间。",
        "闻道金銮召对，",
        "风采动朝班。",
        "宰相从来有，",
        "几个朱颜。",
        "梅雨槐风清润，",
        "正台星一点，",
        "光照龙湾。",
        "赴经纶馀暇，",
        "按行紫芝山。",
        "念江南、民生何似，",
        "把囊封、奏上九重关。",
        "须信道，",
        "济时功行，",
        "便是仙丹。"
      ]
    },
    {
      "_id": null,
      "Name": "凤凰台上忆吹箫",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "白玉磋成，",
        "香罗捻就，",
        "为谁特地团团。",
        "羡司花神女，",
        "有此清闲。",
        "疑是弓靴蹴鞠，",
        "刚一踢、误挂花间。",
        "方信道，",
        "酴醿失色，",
        "玉蕊无言。",
        "凭阑。",
        "几回淡月，",
        "怪天上冰轮，",
        "移下尘寰。",
        "奈堪同玉手，",
        "难插云鬟。",
        "人道转官球也，",
        "春去也，",
        "欲转何官。",
        "聊寄与、诗人案头，",
        "冰雪相看。"
      ]
    },
    {
      "_id": null,
      "Name": "塞翁吟",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "坐对梅花笑，",
        "还记初度年时。",
        "名利事，",
        "总成非。",
        "漫老矣何为。",
        "吴山夜月闽山雾，",
        "回首鬓影如丝。",
        "懒更问，",
        "斗牛箕。",
        "强凭醉成诗。",
        "闲思。",
        "嗟飘泊，",
        "浮云飞絮，",
        "曾跌荡、春风柘枝。",
        "便万里、金台筑就，",
        "已长分采药庞公，",
        "誓墓羲之。",
        "百年正尔，",
        "一笑尊前，",
        "儿女牵衣。"
      ]
    },
    {
      "_id": null,
      "Name": "大",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "未知",
      "Tags": [
        "宋代",
        "赵文"
      ],
      "Contents": [
        "正宝香残，",
        "重帘静，",
        "飞鸟时惊花铎。",
        "沈思前梦去，",
        "有当时老泪，",
        "欲弹还阁。",
        "太一宫墙，",
        "菩提寺路，",
        "谁管纷纷开落。",
        "心情浑何似，",
        "似琵琶马上，",
        "晓寒沙漠。",
        "想筝雁频移，",
        "钏金度瘦，",
        "素肌清削。",
        "相思无奈著。",
        "重访旧、谁遣车生角。",
        "暗记省、刘郎前度，",
        "杜枚三生，",
        "为何人、顿乖芳约。",
        "试把菱花拭，",
        "愁来处、鬓丝先觉。",
        "念幽独、成荒索。",
        "何日重见，",
        "错拟扬州骑鹤，",
        "绿阴不妨细酌。"
      ]
    },
    {
      "_id": null,
      "Name": "扫花游·扫地游",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "结庐胜境，",
        "似旧日曾游，",
        "玉莲佳处。",
        "万花织组。",
        "爱回廊宛转，",
        "楚腰束素。",
        "度密穿青，",
        "上有燕支万树。",
        "探梅去。",
        "正竹外一枝，",
        "春意如许。",
        "奇绝盘谷序。",
        "更碧皱沿堤，",
        "绮霏承宇。",
        "柳桥花坞。",
        "问何人解有，",
        "玉兰能赋。",
        "老子婆娑，",
        "长与春风作主。",
        "彩衣舞。",
        "看人间、落花飞絮。"
      ]
    },
    {
      "_id": null,
      "Name": "望海潮",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "云外梅阴，",
        "雨馀苔晕，",
        "嫩寒初沁罗裳。",
        "书几凝尘，",
        "琴丝带润，",
        "小窗幽梦生凉。",
        "新水涨银塘。",
        "恨王孙去後，",
        "烟草茫茫。",
        "记得湖山胜处，",
        "相对拆封黄。",
        "情笺思墨犹香。",
        "奈当时两鬓，",
        "都是吴霜。",
        "兔颖吟苦，",
        "鸘裘解尽，",
        "何意此□游梁。",
        "旧话不堪长。",
        "便倩薰风吹去，",
        "本地看风光。",
        "惟有青山，",
        "伴我耕钓老村庄。"
      ]
    },
    {
      "_id": null,
      "Name": "木兰花慢",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "鹭州江上水，",
        "望南浦、送将归。",
        "想陌上儿童，",
        "尊前父老，",
        "口口能碑。",
        "家声一琴一鹤，",
        "甚和他、琴鹤也无之。",
        "城市貔貅昼静，",
        "泮宫芹藻春迟。",
        "与公南北两天涯，",
        "渺再见何时。",
        "记楼月歌残，",
        "碧云句好，",
        "尽是相思。",
        "江南烧痕未补，",
        "倩春归、说与上天知。",
        "早晚洪钧一转，",
        "东风先到寒枝。"
      ]
    },
    {
      "_id": null,
      "Name": "氐州第一",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "未知",
      "Tags": [
        "宋代",
        "赵文"
      ],
      "Contents": [
        "风雨山城，",
        "天意欲雪，",
        "梅花照影清峭。",
        "彩燕飞春，",
        "祥麟祓旦，",
        "当日文星高照。",
        "天地无情，",
        "向十载、风埃吹老。",
        "盖世科名，",
        "经邦事业，",
        "白衣苍狗。",
        "不是贪名求分表。",
        "漫猎较、逢场一笑。",
        "野外朝仪，",
        "城中马队，",
        "且暂淹才调。",
        "为斯文争一脉，",
        "斯文在、乾坤未了。",
        "烂醉金尊，",
        "夜何其，",
        "东方渐晓。"
      ]
    },
    {
      "_id": null,
      "Name": "法驾导引",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "未知",
      "Tags": [
        "宋代",
        "赵文"
      ],
      "Contents": [
        "公度我，",
        "公度我，",
        "我是汉铜仙。",
        "惜我玉龙为觳觫，",
        "为公锄雨种芝田。",
        "留眼看千年。"
      ]
    },
    {
      "_id": null,
      "Name": "洞仙歌",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "千年鹭渚，",
        "持作须翁酒。",
        "剩有儿孙上翁寿。",
        "向玉和堂前，",
        "樽俎从容，",
        "笑此处，",
        "惯著丝纶大手。",
        "金丹曾熟未，",
        "熟得金丹，",
        "头上安头甚时了。",
        "便踢翻炉鼎，",
        "抛却蒲团，",
        "直恁俊鹘梢空时候。",
        "但唤取、心斋老门生，",
        "向城北城南，",
        "傍花随柳。"
      ]
    },
    {
      "_id": null,
      "Name": "玉烛新",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "梅花新霁後。",
        "正锦样华堂，",
        "一时装就。",
        "洞房花烛深深处，",
        "慢转铜壶银漏。",
        "新妆未了。",
        "奈浩荡、春心相侯。",
        "香篆里、簇簇笙歌，",
        "微寒半侵罗袖。",
        "侵晨浅捧兰汤，",
        "问堂上萱花，",
        "夜来安否。",
        "功名漫斗。",
        "漫赢得、万里相思清瘦。",
        "蓝袍俊秀。",
        "便胜却、登科龙首。",
        "春昼永、帘幕重重，",
        "箫声缓奏。"
      ]
    },
    {
      "_id": null,
      "Name": "瑞鹤仙",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "绿杨深似雨。",
        "西湖上、旧日情丝恨缕。",
        "风流似张绪。",
        "羡春风依旧，",
        "年年眉妩。",
        "宫腰楚楚。",
        "倚画阑、曾斗妙舞。",
        "想而今似我，",
        "零落天涯，",
        "却悔相妒。",
        "痛绝长秋去後，",
        "杨白花飞，",
        "旧腔难谱。",
        "年年暗度。",
        "凄凉事，",
        "不堪诉。",
        "记菩提寺路，",
        "段家桥水，",
        "何时重到梦处。",
        "况柔条老去，",
        "争奈系春不住。"
      ]
    },
    {
      "_id": null,
      "Name": "疏影",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "寒泉溅雪，",
        "有环佩隐隐，",
        "飞度霜月。",
        "易水风寒，",
        "壮士悲歌，",
        "关山万里离别。",
        "杨花浩荡晴空转，",
        "又化作、云鸿霜鹘。",
        "耿石壕，",
        "夜久无言寂历，",
        "如闻幽咽。",
        "云谷山人老矣，",
        "江空又岁晚，",
        "相对愁绝。",
        "玉立长身，",
        "自是胎仙，",
        "舞我黄庭三叠。",
        "人间只惯丁当字，",
        "妙处在、一声清拙。",
        "待明朝、试拂菱花，",
        "老我一簪华发。"
      ]
    },
    {
      "_id": null,
      "Name": "石州慢",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "京浙尘埃，",
        "闽峤风霜，",
        "不觉催老。",
        "封侯事付儿曹，",
        "懒把菱花频照。",
        "明光赋笔，",
        "那知白首山中，",
        "年年管领闲花草。",
        "叩角夜漫漫，",
        "问何时能晓。",
        "堪笑。",
        "空有传世千篇，",
        "正似病呻饥啸。",
        "欲傲王侯，",
        "早被王侯相傲。",
        "盖棺事定，",
        "即今老子犹龙，",
        "荣枯得丧浑难料。",
        "无酒不须愁，",
        "问黄花知道。"
      ]
    },
    {
      "_id": null,
      "Name": "绮寮怨",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "未知",
      "Tags": [
        "宋代",
        "赵文"
      ],
      "Contents": [
        "绛阙珠宫何处，",
        "碧梧双凤吟。",
        "为底事、一落人间，",
        "轻题破、隐韵天音。",
        "当时点云滴雨，",
        "匆匆处、误墨沾素襟。",
        "算人间、最苦多情，",
        "争知道、天上情更深。",
        "世事似晴又阴。",
        "罗褥甲帐，",
        "回头一梦难寻。",
        "虎啸ㄛ嶔，",
        "护遗迹、尚如今。",
        "斜阳落花流水，",
        "吹紫宇、澹成林。",
        "霜空月明，",
        "天风响、环佩飞翠禽。"
      ]
    },
    {
      "_id": null,
      "Name": "花犯",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "绣帘深，",
        "刘郎一笑，",
        "风流胜前度。",
        "戟香门户。",
        "还别有祥云，",
        "檐外飞舞。",
        "洞底烛下应低语。",
        "晨妆须带曙。",
        "待献了、堂前罗袜，",
        "双双交祝付。",
        "从前茜桃与杨枝，",
        "如今便、合逊梅花为主。",
        "行乐处。",
        "西溪上、柳汀花屿。",
        "封侯事、看人漫苦。",
        "谁能向、黄河风雪路。",
        "且对取、锦屏金幕，",
        "双蛾新样妩。"
      ]
    },
    {
      "_id": null,
      "Name": "苏幕遮",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "绿秧平，",
        "烟树远，",
        "村落声喧，",
        "凫雁归来晚。",
        "自倚阑干舒困眼。",
        "一架葡萄，",
        "青得池塘满。",
        "饮先愁，",
        "吟又懒。",
        "几许闲情，",
        "百计难消遣。",
        "客落不如归梦短。",
        "何况啼鹃，",
        "怎不教肠断。"
      ]
    },
    {
      "_id": null,
      "Name": "莺啼序",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "未知",
      "Tags": [
        "宋代",
        "赵文"
      ],
      "Contents": [
        "东风何许红紫，",
        "又匆匆吹去。",
        "最堪惜、九十春光，",
        "一半情绪听雨。",
        "到昨日、看花去处，",
        "如今尽是相思树。",
        "倚斜阳脉脉，",
        "多情燕子能语。",
        "自怪情怀，",
        "近日顿懒，",
        "忆刘郎前度。",
        "断桥外、小院重帘，",
        "那人正柳边住。",
        "问章台、青青在否。",
        "芳信隔、□魂无据。",
        "想行人，",
        "折尽柔条，",
        "滚愁成絮。",
        "闲将杯酒，",
        "苦劝羲和，",
        "揽辔更少驻。",
        "怎忍把、芳菲容易委路。",
        "春还倒转归来，",
        "为君起舞。",
        "寸肠万恨，",
        "何人共说，",
        "十年暗洒铜仙泪，",
        "是当时、滴滴金盘露。",
        "思量万事成空，",
        "只有初心，",
        "英英未化为土。",
        "浮生似客，",
        "春不怜人，",
        "人更怜春暮。",
        "君不见、青楼朱阁，",
        "舞女歌童，",
        "零落山丘，",
        "便房幽户。",
        "长门词赋，",
        "沈香乐府，",
        "悠悠谁是知音者，",
        "且绿阴多处修花谱。",
        "殷勤更倩啼莺，",
        "传语风光，",
        "後期莫误。"
      ]
    },
    {
      "_id": null,
      "Name": "阮郎归",
      "PoetId": "85509c4a376241489f36d5a2a06f15f3",
      "PoetName": "赵文",
      "Form": "词",
      "Tags": [
        "宋代",
        "赵文"
      ],
      "Contents": [
        "舞红一架欲生衣。",
        "残英辞旧枝。",
        "雨生自唱惜春词。",
        "行人应未知。",
        "新火後，",
        "薄罗时。",
        "君归何太迟。",
        "镜中失却少年姿。",
        "年随花共飞。"
      ]
    }
  ]
}