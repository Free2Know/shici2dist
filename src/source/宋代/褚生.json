{
  "_id": "45aa1200be2a429abca38be277fd8974",
  "Name": "褚生",
  "Description": "",
  "Dynasty": "宋代",
  "Birth": "",
  "Death": "",
  "Poems": [
    {
      "_id": null,
      "Name": "百字令·念奴娇",
      "PoetId": "45aa1200be2a429abca38be277fd8974",
      "PoetName": "褚生",
      "Form": "词",
      "Tags": [
        "宋代",
        "褚生"
      ],
      "Contents": [
        "半堤花雨。",
        "对芳辰消遣，",
        "无奈情绪。",
        "春色尚堪描画在，",
        "万紫千红尘土。",
        "鹃促归期，",
        "莺收佞舌，",
        "燕作留人语。",
        "绕栏红药，",
        "韶华留作孤主。",
        "真个恨杀东风，",
        "几番过了，",
        "不似今番苦。",
        "乐事赏心磨灭尽，",
        "忽见飞书传羽。",
        "湖水湖烟，",
        "峰南峰北，",
        "总是堪伤处。",
        "新塘杨柳，",
        "小腰犹自歌舞。"
      ]
    },
    {
      "_id": null,
      "Name": "祝英台近",
      "PoetId": "45aa1200be2a429abca38be277fd8974",
      "PoetName": "褚生",
      "Form": "词",
      "Tags": [
        "宋代",
        "褚生"
      ],
      "Contents": [
        "倚危栏，",
        "斜日暮。",
        "蓦蓦甚情绪。",
        "稚柳娇黄，",
        "全未禁风雨。",
        "春江万里云涛，",
        "扁舟飞渡。",
        "那更听、塞鸿无数。",
        "叹离阻。",
        "有恨落天涯，",
        "谁念孤旅。",
        "满目风尘，",
        "冉冉如飞雾。",
        "是何人惹愁来，",
        "那人何处。",
        "怎知道、愁来不去。"
      ]
    }
  ]
}