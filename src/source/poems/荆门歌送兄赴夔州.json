{
  "_id": "e442fadd7cfe42d4b699b93979ba7f4e",
  "name": "荆门歌送兄赴夔州",
  "contents": [
    "余兄佐郡经西楚，",
    "饯行因赋荆门雨。",
    "蘚蘚燮燮声渐繁，",
    "浦里人家收市喧。",
    "重阴大点过欲尽，",
    "碎浪柔文相与翻。",
    "云间怅望荆衡路，",
    "万里青山一时暮。",
    "琵琶寺里响空廊。",
    "熨火陂前湿荒戍。",
    "沙尾长樯发渐稀，",
    "竹竿草屩涉流归。",
    "夷陵已远半成烧，",
    "汉上游倡始濯衣。",
    "船门相对多商估，",
    "葛服龙钟篷下语。",
    "自是湘州石燕飞，",
    "那关齐地商羊舞。",
    "曾为江客念江行，",
    "肠断秋荷雨打声。",
    "摩天古木不可见，",
    "住岳高僧空得名。",
    "今朝拜首临欲别，",
    "遥忆荆门雨中发。"
  ],
  "ptype": null,
  "poetName": "李端",
  "poetId": "d49a87724e4b436aab7e04e56ad3d93e",
  "form": "未知",
  "tags": [
    "06.唐代",
    "李端"
  ]
}