{
  "_id": "ce5f67e5a4fb4cb9a71e3cb5b0796509",
  "name": "赛神曲",
  "contents": [
    "男抱琵琶女作舞，",
    "主人再拜听神语。",
    "新妇上酒勿辞勤，",
    "使尔舅姑无所苦。",
    "椒浆湛湛桂座新，",
    "一双长箭系红巾。",
    "但愿牛羊满家宅，",
    "十月报赛南山神。",
    "青天无风水复碧，",
    "龙马上鞍牛服轭。",
    "纷纷醉舞踏衣裳，",
    "把酒路旁劝行客。"
  ],
  "ptype": null,
  "poetName": "王建",
  "poetId": "e4c0f1b14bb84f5580d380c406f4ed58",
  "form": "未知",
  "tags": [
    "06.唐代",
    "王建"
  ]
}