{
  "_id": "96c091d5cf0d48a382ed7a40116bd2ba",
  "name": "百忧集行",
  "contents": [
    "忆年十五心尚孩，",
    "健如黄犊走复来。",
    "庭前八月梨枣熟，",
    "一日上树能千回。",
    "即今倏忽已五十，",
    "坐卧只多少行立。",
    "强将笑语供主人，",
    "悲见生涯百忧集。",
    "入门依旧四壁空，",
    "老妻睹我颜色同。",
    "痴儿未知父子礼，",
    "叫怒索饭啼门东。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}