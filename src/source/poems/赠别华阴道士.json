{
  "_id": "e98b351290424283986eccd795c1b3be",
  "name": "赠别华阴道士",
  "contents": [
    "紫府先生旧同学，",
    "腰垂彤管贮灵药。",
    "耻论方士小还丹，",
    "好饮仙人太玄酪。",
    "芙蓉山顶玉池西，",
    "一室平临万仞溪。",
    "昼洒瑶台五云湿，",
    "夜行金烛七星齐。",
    "回身暂下青冥里，",
    "方外相寻有知己。",
    "卖鲊市中何许人，",
    "钓鱼坐上谁家子。",
    "青青百草云台春，",
    "烟驾霓衣白角巾。",
    "露叶独归仙掌去，",
    "回风片雨谢时人。"
  ],
  "ptype": null,
  "poetName": "韩翃",
  "poetId": "135a4148450d4726a0b138479ebc3f64",
  "form": "未知",
  "tags": [
    "06.唐代",
    "韩翃"
  ]
}