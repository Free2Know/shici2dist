{
  "_id": "67deed2b78c84279a57a48f1e74c1b50",
  "name": "和浔阳宰感旧绝句五首",
  "contents": [
    "追感古今情不已，",
    "竹轩闲取史书看。",
    "欲亲往哲无因见，",
    "空树临风襟袖寒。",
    "浔阳物景真难及，",
    "练泻澄江最好看。",
    "曾上虚楼吟倚槛，",
    "五峰擎雪照人寒。",
    "园林春媚千花发，",
    "烂熳如将画障看。",
    "惟爱松筠多冷淡，",
    "青青偏称雪霜寒。",
    "知君百里鸣琴处，",
    "公退千山尽日看。",
    "政化有同风偃草，",
    "更将余力拯孤寒。",
    "昔岁寻芳忻得侣，",
    "江堤物景尽情看。",
    "就中吟恋垂杨下，",
    "撼起啼莺晚吹寒。"
  ],
  "ptype": null,
  "poetName": "李中",
  "poetId": "5b8a00819d324861a0a7ee4ab6bd3e48",
  "form": "未知",
  "tags": [
    "06.唐代",
    "李中"
  ]
}