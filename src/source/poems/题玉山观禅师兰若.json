{
  "_id": "fd9eb71e8dd44f81ad6de33cdaaa406d",
  "name": "题玉山观禅师兰若",
  "contents": [
    "玉山宴坐移年月，",
    "锡杖承恩诣丹阙。",
    "先朝亲与会龙华，",
    "紫禁鸣钟白日斜。",
    "宫女焚香把经卷，",
    "天人就席礼袈裟。",
    "禅床久卧虎溪水，",
    "兰若初开凤城里。",
    "不出嚣尘见远公，",
    "道成何必青莲宫。",
    "朝持药钵千家近，",
    "暮倚绳床一室空。",
    "掖垣挥翰君称美，",
    "远客陪游问真理。",
    "薄宦深知误此心，",
    "回心愿学雷居士。"
  ],
  "ptype": null,
  "poetName": "韩翃",
  "poetId": "135a4148450d4726a0b138479ebc3f64",
  "form": "未知",
  "tags": [
    "06.唐代",
    "韩翃"
  ]
}