{
  "_id": "c3b632fb01af4cd2963fa4c91c36cf44",
  "name": "赋得还山吟，送沈四山人",
  "contents": [
    "还山吟，",
    "天高日暮寒山深，",
    "送君还山识君心。",
    "人生老大须恣意，",
    "看君解作一生事，",
    "山间偃仰无不至。",
    "石泉淙淙若风雨，",
    "桂花松子常满地。",
    "卖药囊中应有钱，",
    "还山服药又长年。",
    "白云劝尽杯中物，",
    "明月相随何处眠。",
    "眠时忆问醒时事，",
    "梦魂可以相周旋。"
  ],
  "ptype": null,
  "poetName": "高适",
  "poetId": "0d11fdc00e6841ed859f8a40f1a2c988",
  "form": "未知",
  "tags": [
    "06.唐代",
    "高适"
  ]
}