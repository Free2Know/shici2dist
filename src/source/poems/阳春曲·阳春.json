{
  "_id": "f2144d4691b34874ada436cc43707328",
  "name": "阳春曲·阳春",
  "contents": [
    "杏花烟，",
    "梨花月，",
    "谁与晕开春色。",
    "坊巷晓愔愔，",
    "东风断、旧火销处近寒食。",
    "少年踪迹。",
    "愁暗隔、水南山北。",
    "还是宝络雕鞍，",
    "被莺声、唤来香陌。",
    "记飞盖西园，",
    "寒犹凝结。",
    "惊醉耳、谁家夜笛。",
    "灯前重帘不挂，",
    "殢华裾、粉泪曾拭。",
    "如今故里信息。",
    "赖海燕、年时相识。",
    "奈芳草、正锁江南，",
    "梦春衫怨碧。"
  ],
  "ptype": null,
  "poetName": "史达祖",
  "poetId": "d1c71eb56db441b4b0ad2d810cee792a",
  "form": "词",
  "tags": [
    "07.宋代",
    "史达祖"
  ]
}