{
  "_id": "974a07cf3deb452fa9b501df601314e6",
  "name": "和赵给事白蝇拂歌",
  "contents": [
    "华堂多众珍，",
    "白拂称殊异。",
    "柄裁沈节香袭人，",
    "上结为文下垂穗。",
    "霜缕霏微莹且柔，",
    "虎须乍细龙髯稠。",
    "皎然素色不因染，",
    "淅尔凉风非为秋。",
    "群蝇青苍恣游息，",
    "广庖万品无颜色。",
    "金屏成点玉成瑕，",
    "昼眠宛转空咨嗟。",
    "此时满筵看一举，",
    "荻花忽旋杨花舞，",
    "砉如寒隼惊暮禽，",
    "飒若繁埃得轻雨。",
    "主人说是故人留，",
    "每诫如新比白头。",
    "若将挥玩闲临水，",
    "愿接波中一白鸥。"
  ],
  "ptype": null,
  "poetName": "卢纶",
  "poetId": "10008e7cd9434079b60c4f3e941d4f4f",
  "form": "未知",
  "tags": [
    "06.唐代",
    "卢纶"
  ]
}