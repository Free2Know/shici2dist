{
  "_id": "e7733edc23194601b77dcfa63fad84d3",
  "name": "颍川留别司仓李万",
  "contents": [
    "故人早负干将器，",
    "谁言未展平生意。",
    "想君畴昔高步时，",
    "肯料如今折腰事。",
    "且知投刃皆若虚，",
    "日挥案牍常有馀。",
    "槐暗公庭趋小吏，",
    "荷香陂水脍鲈鱼。",
    "客里相逢款话深，",
    "如何歧路剩沾襟。",
    "白云西上催归念，",
    "颍水东流是别心。",
    "落日征骖随去尘，",
    "含情挥手背城闉。",
    "已恨良时空此别，",
    "不堪秋草更愁人。"
  ],
  "ptype": null,
  "poetName": "刘长卿",
  "poetId": "8fb91cedc6274daba50e589c0dde93b7",
  "form": "未知",
  "tags": [
    "06.唐代",
    "刘长卿"
  ]
}