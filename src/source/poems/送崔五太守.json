{
  "_id": "c68232d75bc74f218cc62ad49363fc07",
  "name": "送崔五太守",
  "contents": [
    "长安厩吏来到门，",
    "朱文露网动行轩。",
    "黄花县西九折坂，",
    "玉树宫南五丈原。",
    "褒斜谷中不容幰，",
    "唯有白云当露冕。",
    "子午山里杜鹃啼，",
    "嘉陵水头行客饭。",
    "剑门忽断蜀川开，",
    "万井双流满眼来。",
    "雾中远树刀州出，",
    "天际澄江巴字回。",
    "使君年纪三十馀，",
    "少年白皙专城居。",
    "欲持画省郎官笔，",
    "回与临邛父老书。"
  ],
  "ptype": null,
  "poetName": "王维",
  "poetId": "37d898722e054cb28508509ddcd22139",
  "form": "未知",
  "tags": [
    "06.唐代",
    "王维"
  ]
}