{
  "_id": "041cb9ef479e481bbc34de6839e1bdd6",
  "name": "观打鱼歌",
  "contents": [
    "绵州江水之东津，",
    "鲂鱼鱍鱍色胜银。",
    "渔人漾舟沈大网，",
    "截江一拥数百鳞。",
    "众鱼常才尽却弃，",
    "赤鲤腾出如有神。",
    "潜龙无声老蛟怒，",
    "回风飒飒吹沙尘。",
    "饔子左右挥双刀，",
    "脍飞金盘白雪高。",
    "徐州秃尾不足忆，",
    "汉阴槎头远遁逃。",
    "鲂鱼肥美知第一，",
    "既饱欢娱亦萧瑟。",
    "君不见朝来割素鬐，",
    "咫尺波涛永相失。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}