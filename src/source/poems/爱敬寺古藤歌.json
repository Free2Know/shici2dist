{
  "_id": "71e06407a9ae43ccb28b03ca848afc32",
  "name": "爱敬寺古藤歌",
  "contents": [
    "古藤池水盘树根，",
    "左攫右拏龙虎蹲。",
    "横空直上相陵突，",
    "丰茸离纚若无骨，",
    "风雷霹雳连黑枝，",
    "人言其下藏妖魑。",
    "空庭落叶乍开合，",
    "十月苦寒常倒垂。",
    "忆昨花飞满空殿，",
    "密叶吹香饭僧遍。",
    "南阶双桐一百尺，",
    "相与年年老霜霰。"
  ],
  "ptype": null,
  "poetName": "李颀",
  "poetId": "a6c5740481924010b2b4eb097caa19df",
  "form": "未知",
  "tags": [
    "06.唐代",
    "李颀"
  ]
}