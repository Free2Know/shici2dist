{
  "_id": "d9c364a9050748f6a07e9079084ceac4",
  "name": "生离别",
  "contents": [
    "食蘖不易食梅难，",
    "蘖能苦兮梅能酸。",
    "未如生别之为难，",
    "苦在心兮酸在肝。",
    "晨鸡再鸣残月没，",
    "征马连嘶行人出。",
    "回看骨肉哭一声，",
    "梅酸蘖苦甘如蜜。",
    "黄河水白黄云秋，",
    "行人河边相对愁。",
    "天寒野旷何处宿，",
    "棠梨叶战风飕飕。",
    "生离别，",
    "生离别，",
    "忧从中来无断绝。",
    "忧极心劳血气衰，",
    "未年三十生白发。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}