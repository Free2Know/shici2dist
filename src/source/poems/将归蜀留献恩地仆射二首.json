{
  "_id": "8c5b5611f4734d89b2231831911934fe",
  "name": "将归蜀留献恩地仆射二首",
  "contents": [
    "自持衡镜采幽沈，",
    "此事常闻旷古今。",
    "危叶只将终委地，",
    "焦桐谁料却为琴。",
    "蒿莱讵报生成德，",
    "犬马空怀感恋心。",
    "明日还家盈眼血，",
    "定应回首即沾襟。",
    "江上长思狎钓翁，",
    "此心难与昨心同。",
    "自承丘壑新恩重，",
    "已分烟霞旧隐空。",
    "龙变偶因资巨浪，",
    "鸟飞谁肯借高风。",
    "应怜死节无门效，",
    "永叹潜怀似转蓬。"
  ],
  "ptype": null,
  "poetName": "姚鹄",
  "poetId": "b3fb0f16799e4c9b93f40faf338b167d",
  "form": "未知",
  "tags": [
    "06.唐代",
    "姚鹄"
  ]
}