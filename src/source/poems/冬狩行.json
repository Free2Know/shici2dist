{
  "_id": "bdab708a5c9648ceac7b37cf7100a786",
  "name": "冬狩行",
  "contents": [
    "君不见东川节度兵马雄，",
    "校猎亦似观成功。",
    "夜发猛士三千人，",
    "清晨合围步骤同。",
    "禽兽已毙十七八，",
    "杀声落日回苍穹。",
    "幕前生致九青兕，",
    "骆驼礨峞垂玄熊。",
    "东西南北百里间，",
    "仿佛蹴踏寒山空。",
    "有鸟名鸲鹆，",
    "力不能高飞逐走蓬。",
    "肉味不足登鼎俎，",
    "何为见羁虞罗中。",
    "春蒐冬狩侯得同，",
    "使君五马一马骢。",
    "况今摄行大将权，",
    "号令颇有前贤风。",
    "飘然时危一老翁，",
    "十年厌见旌旗红。",
    "喜君士卒甚整肃，",
    "为我回辔擒西戎。",
    "草中狐兔尽何益，",
    "天子不在咸阳宫。",
    "朝廷虽无幽王祸，",
    "得不哀痛尘再蒙。",
    "呜呼，",
    "得不哀痛尘再蒙。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}