{
  "_id": "8e3e2f7c3a7044dbbacb8195af5e68dd",
  "name": "安平乐慢",
  "contents": [
    "细想劳生，",
    "等闲聚散，",
    "冉冉轻似秋烟。",
    "莲心暗苦，",
    "月意难圆。",
    "神京去路三千。",
    "当日风流，",
    "有妖饶枕上，",
    "软媚尊前。",
    "何计访蓬仙。",
    "断肠中、一叶晴川。",
    "到而今、追思往事，",
    "奈向梦也难到奴边。",
    "自恨不如兰灯，",
    "通宵尚照伊眠。",
    "恰道无缘。",
    "被人劝休莫瞒天。",
    "多应是、前生负你，",
    "今世使我偿填。"
  ],
  "ptype": null,
  "poetName": "刘弇",
  "poetId": "10249c04081c4079b56c3625cbe7c5ba",
  "form": "未知",
  "tags": [
    "07.宋代",
    "刘弇"
  ]
}