{
  "_id": "dc4d527791f74ab980a27d60c2a0aea3",
  "name": "和李校书雨中自秘省见访知早入……",
  "contents": [
    "台庭才子来款扉，",
    "典校初从天禄归。",
    "已惭陋巷回玉趾，",
    "仍闻细雨沾彩衣。",
    "诘朝始趋凤阙去，",
    "此日遂愁鸡黍违。",
    "忆昨谬官在乌府，",
    "喜君对门讨鱼鲁。",
    "直庐相望夜每阑，",
    "高阁遥临月时吐。",
    "昔闻三入承明庐，",
    "今来重入中秘书。",
    "校文复忝丞相属，",
    "博物更与张侯居。",
    "新冠峨峨不变铁，",
    "旧泉脉脉犹在渠。",
    "忽枉情人吐芳讯，",
    "临风不羡潘锦舒。",
    "忆见青天霞未卷，",
    "吟玩瑶华不知晚。",
    "自怜岂是风引舟，",
    "如何渐与蓬山远。"
  ],
  "ptype": null,
  "poetName": "王起",
  "poetId": "1d7672a73b6948e68e5a56b393c6f6ed",
  "form": "未知",
  "tags": [
    "06.唐代",
    "王起"
  ]
}