{
  "_id": "75537365aa964ab3abdd3e00cfd70998",
  "name": "贺新郎·甚矣吾衰矣",
  "contents": [
    "甚矣吾衰矣。",
    "怅平生、交游零落，",
    "只今馀几！",
    "白发空垂三千丈，",
    "一笑人间万事。",
    "问何物、能令公喜？",
    "我见青山多妩媚，",
    "料青山见我应如是。",
    "情与貌，",
    "略相似。",
    "一尊搔首东窗里。",
    "想渊明停云诗就，",
    "此时风味。",
    "江左沉酣求名者，",
    "岂识浊醪妙理。",
    "回首叫、云飞风起。",
    "不恨古人吾不见，",
    "恨古人不见吾狂耳。",
    "知我者，",
    "二三子。"
  ],
  "ptype": null,
  "poetName": "辛弃疾",
  "poetId": "27216843129341f4ae695b68fd6cb4e3",
  "form": "词",
  "tags": [
    "07.宋代",
    "辛弃疾"
  ]
}