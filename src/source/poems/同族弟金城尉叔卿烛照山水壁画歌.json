{
  "_id": "9cbb2f98d4fe47b5b51c548a0f4c47a9",
  "name": "同族弟金城尉叔卿烛照山水壁画歌",
  "contents": [
    "高堂粉壁图蓬瀛，",
    "烛前一见沧洲清。",
    "洪波汹涌山峥嵘，",
    "皎若丹丘隔海望赤城。",
    "光中乍喜岚气灭，",
    "谓逢山阴晴后雪。",
    "回溪碧流寂无喧，",
    "又如秦人月下窥花源。",
    "了然不觉清心魂，",
    "只将叠嶂鸣秋猿。",
    "与君对此欢未歇，",
    "放歌行吟达明发。",
    "却顾海客扬云帆，",
    "便欲因之向溟渤。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}