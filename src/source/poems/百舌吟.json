{
  "_id": "87b1e35fe5ed4f44aecbb4cbb1ff7ba9",
  "name": "百舌吟",
  "contents": [
    "晓星寥落春云低，",
    "初闻百舌间关啼。",
    "花树满空迷处所，",
    "摇动繁英坠红雨。",
    "笙簧百啭音韵多，",
    "黄鹂吞声燕无语。",
    "东方朝日迟迟升，",
    "迎风弄景如自矜。",
    "数声不尽又飞去，",
    "何许相逢绿杨路。",
    "绵蛮宛转似娱人，",
    "一心百舌何纷纷。",
    "酡颜侠少停歌听，",
    "坠珥妖姬和睡闻。",
    "可怜光景何时尽，",
    "谁能低回避鹰隼。",
    "廷尉张罗自不关，",
    "潘郎挟弹无情损。",
    "天生羽族尔何微，",
    "舌端万变乘春晖。",
    "南方朱鸟一朝见，",
    "索漠无言蒿下飞。"
  ],
  "ptype": null,
  "poetName": "刘禹锡",
  "poetId": "f708c5d8cf5d4324bdc3a709ea718fd3",
  "form": "未知",
  "tags": [
    "06.唐代",
    "刘禹锡"
  ]
}