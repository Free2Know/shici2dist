{
  "_id": "eed47e825089421b8956ee2852856e45",
  "name": "对雪醉後赠王历阳",
  "contents": [
    "有身莫犯飞龙鳞，",
    "有手莫辫猛虎须。",
    "君看昔日汝南市，",
    "白头仙人隐玉壶。",
    "子猷闻风动窗竹，",
    "相邀共醉杯中绿。",
    "历阳何异山阴时，",
    "白雪飞花乱人目。",
    "君家有酒我何愁，",
    "客多乐酣秉烛游。",
    "谢尚自能鸲鹆舞，",
    "相如免脱鹔鹴裘。",
    "清晨鼓棹过江去，",
    "千里相思明月楼。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}