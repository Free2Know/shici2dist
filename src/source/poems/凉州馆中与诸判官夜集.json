{
  "_id": "ecca3baf93b240e3acd8fed31c4a3014",
  "name": "凉州馆中与诸判官夜集",
  "contents": [
    "弯弯月出挂城头，",
    "城头月出照梁州。",
    "凉州七里十万家，",
    "胡人半解弹琵琶。",
    "琵琶一曲肠堪断，",
    "风萧萧兮夜漫漫。",
    "河西幕中多故人，",
    "故人别来三五春。",
    "花门楼前见秋草，",
    "岂能贫贱相看老。",
    "一生大笑能几回，",
    "斗酒相逢须醉倒。"
  ],
  "ptype": null,
  "poetName": "岑参",
  "poetId": "77a58f32ae514e76913c578aae0230d3",
  "form": "未知",
  "tags": [
    "06.唐代",
    "岑参"
  ]
}