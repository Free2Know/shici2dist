{
  "_id": "35777eebe28a446886858d00fd5eb1d4",
  "name": "观李琼处士画海涛",
  "contents": [
    "巨鳌转侧长鰌翻，",
    "狂涛颠浪高漫漫。",
    "李琼夺得造化本，",
    "都卢缩在秋毫端。",
    "一挥一画皆筋骨，",
    "滉漾崩腾大鲸臬。",
    "叶扑仙槎摆欲沉，",
    "下头应是骊龙窟。",
    "昔年曾要涉蓬瀛，",
    "唯闻撼动珊瑚声。",
    "今来正叹陆沉久，",
    "见君此画思前程。",
    "千寻万派功难测，",
    "海门山小涛头白。",
    "令人错认钱塘城，",
    "罗刹石底奔雷霆。"
  ],
  "ptype": null,
  "poetName": "齐己",
  "poetId": "759693a9a6584b838ea6a6bfa0b9e490",
  "form": "未知",
  "tags": [
    "06.唐代",
    "齐己"
  ]
}