{
  "_id": "a4b5909ab90842d49bca55795e817853",
  "name": "翠羽吟",
  "contents": [
    "绀露浓。",
    "映素空。",
    "楼观峭玲珑。",
    "粉冻霁英，",
    "冷光摇荡古青松。",
    "半规黄昏淡月，",
    "梅气山影溟濛。",
    "有丽人、步依修竹，",
    "萧然态若游龙。",
    "绡袂微皱水溶溶。",
    "仙茎清瀣，",
    "净洗斜红。",
    "劝我浮香桂酒，",
    "环佩暗解，",
    "声飞芳霭中。",
    "弄春弱柳垂丝，",
    "慢按翠舞娇童。",
    "醉不知何处，",
    "惊翦翦、凄紧霜风。",
    "梦醒寻痕访踪。",
    "但留残星挂穹。",
    "梅花未老，",
    "翠羽双吟，",
    "一片晓峰。"
  ],
  "ptype": null,
  "poetName": "蒋捷",
  "poetId": "c61b33ff435845cb8acd3df49c4830f5",
  "form": "词",
  "tags": [
    "07.宋代",
    "蒋捷"
  ]
}