{
  "_id": "474adb21af8b49d683c05f37f6b79413",
  "name": "上官昭容书楼歌",
  "contents": [
    "汉家婕妤唐昭容，",
    "工诗能赋千载同。",
    "自言才艺是天真，",
    "不服丈夫胜妇人。",
    "歌阑舞罢闲无事，",
    "纵恣优游弄文字。",
    "玉楼宝架中天居，",
    "缄奇秘异万卷馀。",
    "水精编帙绿钿轴，",
    "云母捣纸黄金书。",
    "风吹花露清旭时，",
    "绮窗高挂红绡帷。",
    "香囊盛烟绣结络，",
    "翠羽拂案青琉璃。",
    "吟披啸卷终无已，",
    "皎皎渊机破研理。",
    "词萦彩翰紫鸾回，",
    "思耿寥天碧云起。",
    "碧云起，",
    "心悠哉，",
    "境深转苦坐自摧。",
    "金梯珠履声一断，",
    "瑶阶日夜生青苔。",
    "青苔秘空关，",
    "曾比群玉山。",
    "神仙杳何许，",
    "遗逸满人间。",
    "君不见洛阳南市卖书肆，",
    "有人买得研神记。",
    "纸上香多蠹不成，",
    "昭容题处犹分明，",
    "令人惆怅难为情。"
  ],
  "ptype": null,
  "poetName": "吕温",
  "poetId": "9ba522d8a1704d6ca3c941a5b20de720",
  "form": "未知",
  "tags": [
    "06.唐代",
    "吕温"
  ]
}