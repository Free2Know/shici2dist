{
  "_id": "d9223081224e41179af428b0b99177a2",
  "name": "锡杖歌，送明楚上人归佛川",
  "contents": [
    "上人远自西天至，",
    "头陀行遍南朝寺。",
    "口翻贝叶古字经，",
    "手持金策声泠泠。",
    "护法护身惟振锡，",
    "石濑云溪深寂寂。",
    "乍来松径风露寒，",
    "遥映霜天月成魄。",
    "后夜空山禅诵时，",
    "寥寥挂在枯树枝。",
    "真法尝传心不住，",
    "东西南北随缘路。",
    "佛川此去何时回，",
    "应真莫便游天台。"
  ],
  "ptype": null,
  "poetName": "皇甫曾",
  "poetId": "510be3695a2743f293a678f5ac4b1b2b",
  "form": "未知",
  "tags": [
    "06.唐代",
    "皇甫曾"
  ]
}