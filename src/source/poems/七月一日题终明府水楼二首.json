{
  "_id": "8da1b7a459f946db9c67144c5da5381c",
  "name": "七月一日题终明府水楼二首",
  "contents": [
    "高栋曾轩已自凉，",
    "秋风此日洒衣裳。",
    "翛然欲下阴山雪，",
    "不去非无汉署香。",
    "绝辟过云开锦绣，",
    "疏松夹水奏笙簧。",
    "看君宜著王乔履，",
    "真赐还疑出尚方。",
    "宓子弹琴邑宰日，",
    "终军弃繻英妙时。",
    "承家节操尚不泯，",
    "为政风流今在兹。",
    "可怜宾客尽倾盖，",
    "何处老翁来赋诗。",
    "楚江巫峡半云雨，",
    "清簟疏帘看弈棋。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}