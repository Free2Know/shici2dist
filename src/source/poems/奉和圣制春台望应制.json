{
  "_id": "89a23b79c5d24213953ab29f2720853f",
  "name": "奉和圣制春台望应制",
  "contents": [
    "壮丽天之府，",
    "神明王者宅。",
    "大君乘飞龙，",
    "登彼复怀昔。",
    "圆阙朱光焰，",
    "横山翠微积。",
    "河汧流作表，",
    "县聚开成陌。",
    "即旧在皇家，",
    "维新具物华。",
    "云连所上居恒属，",
    "日更时中望不斜。",
    "三月沧池摇积水，",
    "万年青树缀新花。",
    "暴嬴国此尝图霸，",
    "霸业后仁先以诈。",
    "东破诸侯西入秦，",
    "咸阳北阪南渭津。",
    "诗书焚爇散学士，",
    "高阁奢逾娇美人。",
    "事往覆輈经远喻，",
    "春还按跸凭高赋。",
    "戎观爱力深惟省，",
    "越厌陈方何足务。",
    "清吹遥遥发帝台，",
    "宸文耿耿照天回。",
    "伯夷位事愚臣忝，",
    "喜奏声成凤鸟来。"
  ],
  "ptype": null,
  "poetName": "苏颋",
  "poetId": "a19db5ae647c4aa790f71abd80406865",
  "form": "未知",
  "tags": [
    "06.唐代",
    "苏颋"
  ]
}