{
  "_id": "0582f31b23c241d9817d85f7dad3f580",
  "name": "可叹",
  "contents": [
    "天上浮云如白衣，",
    "斯须改变如苍狗。",
    "古往今来共一时，",
    "人生万事无不有。",
    "近者抉眼去其夫，",
    "河东女儿身姓柳。",
    "丈夫正色动引经，",
    "酆城客子王季友。",
    "群书万卷常暗诵，",
    "孝经一通看在手。",
    "贫穷老瘦家卖屐，",
    "好事就之为携酒。",
    "豫章太守高帝孙，",
    "引为宾客敬颇久。",
    "闻道三年未曾语，",
    "小心恐惧闭其口。",
    "太守得之更不疑，",
    "人生反覆看亦丑。",
    "明月无瑕岂容易，",
    "紫气郁郁犹冲斗。",
    "时危可仗真豪俊，",
    "二人得置君侧否。",
    "太守顷者领山南，",
    "邦人思之比父母。",
    "王生早曾拜颜色，",
    "高山之外皆培塿。",
    "用为羲和天为成，",
    "用平水土地为厚。",
    "王也论道阻江湖，",
    "李也丞疑旷前后。",
    "死为星辰终不灭，",
    "致君尧舜焉肯朽。",
    "吾辈碌碌饱饭行，",
    "风后力牧长回首。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}