{
  "_id": "c7bbe68ccd5948588d51d714f18c13b7",
  "name": "太常引三首",
  "contents": [
    "蓬壶阆苑景飘萧。",
    "青玉案、紫鸾箫。",
    "五彩凤皇毛。",
    "记曾览、彤廷秦韶。",
    "夕阳回首，",
    "汉家陵阙，",
    "霜露满＊＊。",
    "说着旧游遨。",
    "便想起、风流二乔。",
    "销金帐底烛花偏。",
    "低唱拥婵娟。",
    "遥夜酒杯传。",
    "几沉醉、琼林洞天。",
    "梅花如旧，",
    "竹窗犹在，",
    "留得煮茶烟。",
    "独欠钓鱼船。",
    "待归问、羊裘故川。",
    "玉梅花底旧青灯。",
    "照我鬓星星。",
    "寒透远山屏。",
    "无梦到、春垆酒瓶。",
    "江空岁晏，",
    "路迷人远，",
    "消得几沉凝。",
    "一夜玉壶冰。",
    "又恼得、文园病成。",
    "以上邵亨贞作品《太常引》共3首"
  ],
  "ptype": null,
  "poetName": "邵亨贞",
  "poetId": "f040f8d33eee4f049092f14aaf7e32bb",
  "form": "词",
  "tags": [
    "08.元代",
    "邵亨贞"
  ]
}