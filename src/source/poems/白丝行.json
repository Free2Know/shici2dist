{
  "_id": "91e78e5c0f7b487e81878a74b91a48b3",
  "name": "白丝行",
  "contents": [
    "缫丝须长不须白，",
    "越罗蜀锦金粟尺。",
    "象床玉手乱殷红，",
    "万草千花动凝碧。",
    "已悲素质随时染，",
    "裂下鸣机色相射。",
    "美人细意熨帖平，",
    "裁缝灭尽针线迹。",
    "春天衣著为君舞，",
    "蛱蝶飞来黄鹂语。",
    "落絮游丝亦有情，",
    "随风照日宜轻举。",
    "香汗轻尘污颜色，",
    "开新合故置何许。",
    "君不见才士汲引难，",
    "恐惧弃捐忍羁旅。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}