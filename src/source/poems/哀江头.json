{
  "_id": "80c5bd4b7063473f86679c80affa1a29",
  "name": "哀江头",
  "contents": [
    "少陵野老吞声哭，",
    "春日潜行曲江曲。",
    "江头宫殿锁千门，",
    "细柳新蒲为谁绿。",
    "忆昔霓旌下南苑，",
    "苑中万物生颜色。",
    "昭阳殿里第一人，",
    "同辇随君侍君侧。",
    "辇前才人带弓箭，",
    "白马嚼啮黄金勒。",
    "翻身向天仰射云，",
    "一箭正坠双飞翼。",
    "明眸皓齿今何在，",
    "血污游魂归不得。",
    "清渭东流剑阁深，",
    "去住彼此无消息。",
    "人生有情泪沾臆，",
    "江水江花岂终极。",
    "黄昏胡骑尘满城，",
    "欲往城南忘南北。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}