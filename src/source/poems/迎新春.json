{
  "_id": "65cde1c96b9a4ff893de43a69976189c",
  "name": "迎新春",
  "contents": [
    "嶰管变青律，",
    "帝里阳和新布。",
    "晴景回轻煦。",
    "庆嘉节、当三五。",
    "列华灯、千门万户。",
    "遍九陌、罗绮香风微度。",
    "十里然绛树。",
    "鳌山耸、喧天潇鼓。",
    "渐天如水，",
    "素月当午。",
    "香径里、绝缨掷果无数。",
    "更阑烛影花阴下，",
    "少年人、往往奇遇。",
    "太平时、朝野多欢民康阜。",
    "随分良聚。",
    "堪对此景，",
    "争忍独醒归去。"
  ],
  "ptype": null,
  "poetName": "柳永",
  "poetId": "889bd809da9a4610a0341e8fc3644899",
  "form": "词",
  "tags": [
    "07.宋代",
    "柳永"
  ]
}