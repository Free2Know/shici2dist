{
  "_id": "17e6722e3b1547a2b45a5cc12b8e331a",
  "name": "赠刘师服",
  "contents": [
    "羡君齿牙牢且洁，",
    "大肉硬饼如刀截。",
    "我今呀豁落者多，",
    "所存十馀皆兀臲。",
    "匙抄烂饭稳送之，",
    "合口软嚼如牛呞。",
    "妻儿恐我生怅望，",
    "盘中不饤栗与梨。",
    "只今年才四十五，",
    "后日悬知渐莽卤。",
    "朱颜皓颈讶莫亲，",
    "此外诸馀谁更数。",
    "忆昔太公仕进初，",
    "口含两齿无赢馀。",
    "虞翻十三比岂少，",
    "遂自惋恨形于书。",
    "丈夫命存百无害，",
    "谁能点检形骸外。",
    "巨缗东钓倘可期，",
    "与子共饱鲸鱼脍。"
  ],
  "ptype": null,
  "poetName": "韩愈",
  "poetId": "f1620b7783874cebac0f1409c43a08e6",
  "form": "未知",
  "tags": [
    "06.唐代",
    "韩愈"
  ]
}