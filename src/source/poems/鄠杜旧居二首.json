{
  "_id": "a540855eb7404eb8b4bfa51ae9da289c",
  "name": "鄠杜旧居二首",
  "contents": [
    "却到山阳事事非，",
    "谷云谿鸟尚相依。",
    "阮咸贫去田园尽，",
    "向秀归来父老稀。",
    "秋雨几家红稻熟，",
    "野塘何处锦鳞肥。",
    "年年为献东堂策，",
    "长是芦花别钓矶。",
    "一径寻村渡碧溪，",
    "稻花香泽水千畦。",
    "云中寺远磬难识，",
    "竹里巢深鸟易迷。",
    "紫菊乱开连井合，",
    "红榴初绽拂檐低。",
    "归来满把如渑酒，",
    "何用伤时叹凤兮。"
  ],
  "ptype": null,
  "poetName": "韦庄",
  "poetId": "73c980ef1fac470ea54eac39c66f7e4e",
  "form": "未知",
  "tags": [
    "06.唐代",
    "韦庄"
  ]
}