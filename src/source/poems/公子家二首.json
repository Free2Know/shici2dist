{
  "_id": "ae730c43de6746c7894c17fcd79ecf61",
  "name": "公子家二首",
  "contents": [
    "曾是皇家几世侯，",
    "入云高第照神州。",
    "柳遮门户横金锁，",
    "花拥弦歌咽画楼。",
    "锦袖妒姬争巧笑，",
    "玉衔骄马索闲游。",
    "麻衣酷献平生业，",
    "醉倚春风不点头。",
    "柳底花阴压露尘，",
    "醉烟轻罩一团春。",
    "鸳鸯占水能嗔客，",
    "鹦鹉嫌笼解骂人。",
    "騕褭似龙随日换，",
    "轻盈如燕逐年新。",
    "不知买尽长安笑，",
    "活得苍生几户贫？"
  ],
  "ptype": null,
  "poetName": "李山甫",
  "poetId": "3ee31834eade4516b4302a8c90754f01",
  "form": "未知",
  "tags": [
    "06.唐代",
    "李山甫"
  ]
}