{
  "_id": "dbe6c1990e0645a0aaf7005f2f24d8de",
  "name": "偶然二首",
  "contents": [
    "楚怀邪乱灵均直，",
    "放弃合宜何恻恻。",
    "汉文名圣贾生贤，",
    "谪向长沙堪叹息。",
    "人事多端何足怪，",
    "天文至信犹差忒。",
    "月离于毕合滂沱，",
    "有时不雨谁能测？",
    "火发城头鱼水里，",
    "救火竭池鱼失水。",
    "乖龙藏在牛领中，",
    "雷击龙来牛枉死。",
    "人道蓍神龟骨灵，",
    "试卜鱼牛那至此。",
    "六十四卦七十钻，",
    "毕竟不能知所以。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}