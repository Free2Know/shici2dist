{
  "_id": "d4b735f5767f4a87bc2a0388932e430c",
  "name": "岁晏行",
  "contents": [
    "岁云暮矣多北风，",
    "潇湘洞庭白雪中。",
    "渔父天寒网罟冻，",
    "莫徭射雁鸣桑弓。",
    "去年米贵阙军食，",
    "今年米贱大伤农。",
    "高马达官厌酒肉，",
    "此辈杼轴茅茨空。",
    "楚人重鱼不重鸟，",
    "汝休枉杀南飞鸿。",
    "况闻处处鬻男女，",
    "割慈忍爱还租庸。",
    "往日用钱捉私铸，",
    "今许铅锡和青铜。",
    "刻泥为之最易得，",
    "好恶不合长相蒙。",
    "万国城头吹画角，",
    "此曲哀怨何时终。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}