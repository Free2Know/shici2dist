{
  "_id": "c7c70d870bf74d1a8a88481749523c1c",
  "name": "华清宫四首",
  "contents": [
    "风树离离月稍明，",
    "九天龙气在华清。",
    "宫门深锁无人觉，",
    "半夜云中羯鼓声。",
    "天阙沈沈夜未央，",
    "碧云仙曲舞霓裳。",
    "一声玉笛向空尽，",
    "月满骊山宫漏长。",
    "红树萧萧阁半开，",
    "上皇曾幸此宫来。",
    "至今风俗骊山下，",
    "村笛犹吹阿滥堆。",
    "水绕宫墙处处声，",
    "残红长绿露华清。",
    "武皇一夕梦不觉，",
    "十二玉楼空月明。"
  ],
  "ptype": null,
  "poetName": "张祜",
  "poetId": "3a86db0ed7e4461794e5c0aa5ffb339c",
  "form": "未知",
  "tags": [
    "06.唐代",
    "张祜"
  ]
}