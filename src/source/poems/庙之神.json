{
  "_id": "c4e624ab38144e448c51a9591640e480",
  "name": "庙之神",
  "contents": [
    "我马烦兮释我车，",
    "神之庙兮山之阿。",
    "予一拜而一祝，",
    "祝予心之无涯。",
    "涕汍澜而零落，",
    "神寂默而无哗。",
    "神兮神兮，",
    "奈神之寂默而不言何。",
    "复再拜而再祝，",
    "鼓吾腹兮歌吾歌。",
    "歌曰：今耶，",
    "古耶，",
    "有耶，",
    "无耶。",
    "福不自神耶，",
    "神不福人耶。",
    "巫尔惑耶，",
    "稔而诛耶。",
    "谒不得耶，",
    "终不可谒耶。",
    "返吾驾而遵吾道，",
    "庙之木兮山之花。"
  ],
  "ptype": null,
  "poetName": "元稹",
  "poetId": "e04ddf3e16fd40a3bc351fd163098dda",
  "form": "未知",
  "tags": [
    "06.唐代",
    "元稹"
  ]
}