{
  "_id": "21d53e95848d499baf48d260b004ae37",
  "name": "说洄溪招退者",
  "contents": [
    "长松亭亭满四山，",
    "山间乳窦流清泉。",
    "洄溪正在此山里，",
    "乳水松膏常灌田。",
    "松膏乳水田肥良，",
    "稻苗如蒲米粒长。",
    "糜色如珈玉液酒，",
    "酒熟犹闻松节香。",
    "溪边老翁年几许，",
    "长男头白孙嫁女。",
    "问言只食松田米，",
    "无药无方向人语。",
    "浯溪石下多泉源，",
    "盛暑大寒冬大温。",
    "屠苏宜在水中石，",
    "洄溪一曲自当门。",
    "吾今欲作洄溪翁，",
    "谁能住我舍西东。",
    "勿惮山深与地僻，",
    "罗浮尚有葛仙翁。"
  ],
  "ptype": null,
  "poetName": "元结",
  "poetId": "a832c75d494248ca871aea55f8d78fe4",
  "form": "未知",
  "tags": [
    "06.唐代",
    "元结"
  ]
}