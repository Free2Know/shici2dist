{
  "_id": "371527456e924e13b7596f441638cdc9",
  "name": "与从弟瑾同下第后出关言别",
  "contents": [
    "同作金门献赋人，",
    "二年悲见故园春。",
    "到阙不沾新雨露，",
    "还家空带旧风尘。",
    "杂花飞尽柳阴阴，",
    "官路逶迤绿草深。",
    "对酒已成千里客，",
    "望山空寄两乡心。",
    "出关愁暮一沾裳，",
    "满野蓬生古战场。",
    "孤村树色昏残雨，",
    "远寺钟声带夕阳。",
    "谁怜苦志已三冬，",
    "却欲躬耕学老农。",
    "流水白云寻不尽，",
    "期君何处得相逢。"
  ],
  "ptype": null,
  "poetName": "卢纶",
  "poetId": "10008e7cd9434079b60c4f3e941d4f4f",
  "form": "未知",
  "tags": [
    "06.唐代",
    "卢纶"
  ]
}