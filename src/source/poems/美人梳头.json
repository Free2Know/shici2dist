{
  "_id": "643eb9393c7c449e9f990471dd565902",
  "name": "美人梳头",
  "contents": [
    "玉堂花院小枝红，",
    "绿窗一片春光晓。",
    "玉容惊觉浓睡醒，",
    "圆蟾挂出妆台表。",
    "金盘解下丛鬟碎，",
    "三尺巫云绾朝翠。",
    "皓指高低寸黛愁，",
    "水精梳滑参差坠。",
    "须臾拢掠蝉鬓生，",
    "玉钗冷透冬冰明。",
    "芙蓉拆向新开脸，",
    "秋泉慢转眸波横。",
    "鹦鹉偷来话心曲，",
    "屏风半倚遥山绿。"
  ],
  "ptype": null,
  "poetName": "张碧",
  "poetId": "44ee8570793942548c786bf4d9b05db1",
  "form": "未知",
  "tags": [
    "06.唐代",
    "张碧"
  ]
}