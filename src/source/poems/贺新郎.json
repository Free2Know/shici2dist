{
  "_id": "12ebc9a71dd94cf4a4b44234d5c9f63f",
  "name": "贺新郎",
  "contents": [
    "挥手从兹去。",
    "更那堪凄然相向，",
    "苦情重诉。",
    "眼角眉梢都似恨，",
    "热泪欲零还住。",
    "知误会前番书语。",
    "过眼滔滔云共雾，",
    "算人间知己吾和汝。",
    "人有病，",
    "天知否？",
    "今朝霜重东门路，",
    "照横塘半天残月，",
    "凄清如许。",
    "汽笛一声肠已断，",
    "从此天涯孤旅。",
    "凭割断愁丝恨缕。",
    "要似昆仑崩绝壁，",
    "又恰象台风扫寰宇。",
    "重比翼，",
    "和云翥。"
  ],
  "ptype": null,
  "poetName": "毛泽东",
  "poetId": "03bfa9f6f8be40bebf2108b19af45511",
  "form": "词",
  "tags": [
    "11.近现代",
    "毛泽东"
  ]
}