{
  "_id": "8cf89eae70304ece97edcb9ab2389177",
  "name": "霜花腴",
  "contents": [
    "翠微路窄，",
    "醉晚风、凭谁为整敧冠。",
    "霜饱花腴，",
    "烛消人瘦，",
    "秋光作也都难。",
    "病怀强宽。",
    "恨雁声、偏落歌前。",
    "记年时、旧宿凄凉，",
    "暮烟秋雨野桥寒。",
    "妆靥鬓英争艳，",
    "度清商一曲，",
    "暗坠金蝉。",
    "芳节多阴，",
    "兰情稀会，",
    "晴晖称拂吟笺。",
    "更移画船。",
    "引佩环、邀下婵娟。",
    "算明朝、未了重阳，",
    "紫萸应耐看。"
  ],
  "ptype": null,
  "poetName": "吴文英",
  "poetId": "2a15cf97db5342529c01ef3cea62876c",
  "form": "未知",
  "tags": [
    "07.宋代",
    "吴文英"
  ]
}