{
  "_id": "c0bbe66fe8d940a98f38f5de21002af1",
  "name": "戏韦偃为双松图歌",
  "contents": [
    "天下几人画古松，",
    "毕宏已老韦偃少。",
    "绝笔长风起纤末，",
    "满堂动色嗟神妙。",
    "两株惨裂苔藓皮，",
    "屈铁交错回高枝。",
    "白摧朽骨龙虎死，",
    "黑入太阴雷雨垂，",
    "松根胡僧憩寂寞，",
    "庞眉皓首无住著。",
    "偏袒右肩露双脚，",
    "叶里松子僧前落。",
    "韦侯韦侯数相见，",
    "我有一匹好东绢，",
    "重之不减锦绣段。",
    "已令拂拭光凌乱，",
    "请公放笔为直干。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}