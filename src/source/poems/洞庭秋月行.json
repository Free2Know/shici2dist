{
  "_id": "e50cd4a04bcf45c483e7b639c776b5d1",
  "name": "洞庭秋月行",
  "contents": [
    "洞庭秋月生湖心，",
    "层波万顷如熔金。",
    "孤轮徐转光不定，",
    "游气濛濛隔寒镜。",
    "是时白露三秋中，",
    "湖平月上天地空。",
    "岳阳楼头暮角绝，",
    "荡漾已过君山东。",
    "山城苍苍夜寂寂，",
    "水月逶迤绕城白。",
    "荡桨巴童歌竹枝，",
    "连樯估客吹羌笛。",
    "势高夜久阴力全，",
    "金气肃肃开星躔。",
    "浮云野马归四裔，",
    "遥望星斗当中天。",
    "天鸡相呼曙霞出，",
    "敛影含光让朝日。",
    "日出喧喧人不闲，",
    "夜来清景非人间。"
  ],
  "ptype": null,
  "poetName": "刘禹锡",
  "poetId": "f708c5d8cf5d4324bdc3a709ea718fd3",
  "form": "未知",
  "tags": [
    "06.唐代",
    "刘禹锡"
  ]
}