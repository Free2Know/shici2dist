{
  "_id": "091196a6e0ca425684e2412a9fde7ef4",
  "name": "鸭头绿",
  "contents": [
    "静中看。",
    "记昔日淮山隐隐，",
    "宛若虎踞龙盘。",
    "下樊襄、指挥湘汉，",
    "鞭云骑、围绕江干。",
    "势不成三，",
    "时当混一，",
    "过唐之数不为难。",
    "陈桥驿、孤儿寡妇，",
    "久假当还。",
    "挂征帆、龙舟催发，",
    "紫宸初卷朝班。",
    "禁庭空、土花晕碧，",
    "辇路悄、呵喝声乾。",
    "纵余得西湖风景，",
    "花柳亦凋残。",
    "去国三千，",
    "游仙一梦，",
    "依然天淡夕阳间。",
    "昨宵也、一轮明月，",
    "还照临安。"
  ],
  "ptype": null,
  "poetName": "傅按察",
  "poetId": "76aa0175603142e3ae59075530066bc7",
  "form": "词",
  "tags": [
    "08.元代",
    "傅按察"
  ]
}