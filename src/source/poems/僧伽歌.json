{
  "_id": "cf0a952720a34e5c922d696869930cfa",
  "name": "僧伽歌",
  "contents": [
    "真僧法号号僧伽，",
    "有时与我论三车。",
    "问言诵咒几千遍，",
    "口道恒河沙复沙。",
    "此僧本住南天竺，",
    "为法头陀来此国。",
    "戒得长天秋月明，",
    "心如世上青莲色。",
    "意清净，",
    "貌棱棱。",
    "亦不减，",
    "亦不增。",
    "瓶里千年铁柱骨，",
    "手中万岁胡孙藤。",
    "嗟予落魄江淮久，",
    "罕遇真僧说空有。",
    "一言散尽波罗夷，",
    "再礼浑除犯轻垢。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}