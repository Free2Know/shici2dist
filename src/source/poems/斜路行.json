{
  "_id": "acc0af77f6204db4a2706a6d526e23ad",
  "name": "斜路行",
  "contents": [
    "世间娶容非娶妇，",
    "中庭牡丹胜松树。",
    "九衢大道人不行，",
    "走马奔车逐斜路。",
    "斜路行熟直路荒，",
    "东西岂是横太行。",
    "南楼弹弦北户舞，",
    "行人到此多回徨。",
    "头白如丝面如茧，",
    "亦学少年行不返。",
    "纵令自解思故乡，",
    "轮折蹄穿白日晚。",
    "谁将古曲换斜音，",
    "回取行人斜路心。"
  ],
  "ptype": null,
  "poetName": "王建",
  "poetId": "e4c0f1b14bb84f5580d380c406f4ed58",
  "form": "未知",
  "tags": [
    "06.唐代",
    "王建"
  ]
}