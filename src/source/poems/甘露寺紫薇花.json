{
  "_id": "c8ccf99c0abf446d8ce9aa2ea0c6e4c1",
  "name": "甘露寺紫薇花",
  "contents": [
    "蜀葵鄙下兼全落，",
    "菡萏清高且未开。",
    "赫日迸光飞蝶去，",
    "紫薇擎艳出林来。",
    "闻香不称从僧舍，",
    "见影尤思在酒杯。",
    "谁笑晚芳为贱劣，",
    "便饶春丽已尘埃。",
    "牵吟过夏惟忧尽，",
    "立看移时亦忘回。",
    "惆怅寓居无好地，",
    "懒能分取一枝栽。"
  ],
  "ptype": null,
  "poetName": "孙鲂",
  "poetId": "339aec05f0d643e5a0b6df2171b2037e",
  "form": "未知",
  "tags": [
    "06.唐代",
    "孙鲂"
  ]
}