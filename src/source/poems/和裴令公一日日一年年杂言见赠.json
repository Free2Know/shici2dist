{
  "_id": "0f2f06faef464aa885643d5ab326fa2d",
  "name": "和裴令公一日日一年年杂言见赠",
  "contents": [
    "一日日，",
    "作老翁。",
    "一年年，",
    "过春风。",
    "公心不以贵隔我，",
    "我散唯将闲伴公。",
    "我无才能忝高秩，",
    "合是人间闲散物。",
    "公有功德在生民，",
    "何因得作自由身？",
    "前日魏王潭上宴连夜，",
    "今日午桥池头游拂晨。",
    "山客砚前吟待月，",
    "野人樽前醉送春。",
    "不敢与公闲中争第一，",
    "亦应占得第二第三人。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}