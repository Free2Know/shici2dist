{
  "_id": "082a12ff246d41549b320f2d1154ffe9",
  "name": "金缕词·贺新郎",
  "contents": [
    "欲上南楼寿。",
    "记当年、祥占玉燕。",
    "一阳生候。",
    "今数书云犹七日，",
    "宫线未添刺绣。",
    "便草就、寿词盈袖。",
    "合捧金荷称鹤算，",
    "想华堂、剩醉眉春酒。",
    "惭斐句，",
    "为觞侑。",
    "功名八稚年方少。",
    "自归来、陶庐蒋径，",
    "菊松为友。",
    "轩筑易安栽花药，",
    "不坠家声五柳。",
    "况满砌、芝兰争秀。",
    "岁岁斑斓衣戏处，",
    "老人星、一点辉南斗。",
    "顾对此，",
    "共长久。"
  ],
  "ptype": null,
  "poetName": "石麟",
  "poetId": "4193298fa3cf4bd68e230af3951e5de4",
  "form": "词",
  "tags": [
    "07.宋代",
    "石麟"
  ]
}