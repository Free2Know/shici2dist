{
  "_id": "133c63c5c471413e8aff4018c4055a75",
  "name": "江神子慢·江城子慢",
  "contents": [
    "玉台挂秋月。",
    "铅素浅，",
    "梅花傅香雪。",
    "冰姿洁。",
    "金莲衬、小小凌波罗袜。",
    "雨初歇。",
    "楼外孤鸿声渐远，",
    "远山外、行人音信绝。",
    "此恨对语犹难，",
    "那堪更寄书说。",
    "教人红销翠减，",
    "觉衣宽金缕，",
    "都为轻别。",
    "太情切。",
    "消魂处、画角黄昏时节。",
    "声呜咽。",
    "落尽庭花春去也，",
    "银蟾迥、无情圆又缺。",
    "恨伊不似馀香，",
    "惹鸳鸯结。"
  ],
  "ptype": null,
  "poetName": "田为",
  "poetId": "e390bde4079542ac9e9df4f7147a0eb3",
  "form": "词",
  "tags": [
    "07.宋代",
    "田为"
  ]
}