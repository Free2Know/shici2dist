{
  "_id": "2574831ff19c4ae8a0b524a4d81e99f9",
  "name": "芙蓉月",
  "contents": [
    "黄叶舞碧空，",
    "临水处、照眼红苞齐吐。",
    "柔情媚态，",
    "伫立西风如诉。",
    "遥想仙家城阙，",
    "十万绿衣童女。",
    "云飘缈，",
    "玉娉婷，",
    "隐隐彩鸾飞舞。",
    "樽前更风度。",
    "记天香国色，",
    "曾占春暮。",
    "依然好在，",
    "还伴清霜凉露。",
    "一曲阑干敲遍，",
    "悄无语。",
    "空相顾。",
    "残月淡，",
    "酒阑时、满城钟鼓。"
  ],
  "ptype": null,
  "poetName": "赵以夫",
  "poetId": "2d01ca7b7832436b8bbc01f43f846a81",
  "form": "词",
  "tags": [
    "07.宋代",
    "赵以夫"
  ]
}