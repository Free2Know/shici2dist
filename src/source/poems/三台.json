{
  "_id": "7d91fc7905c043f7af8378e42f52ebe8",
  "name": "三台",
  "contents": [
    "见梨花初带夜月，",
    "海棠半含朝雨。",
    "内苑春、不禁过青门，",
    "御沟涨、潜通南浦。",
    "东风静、细柳垂金缕。",
    "望凤阙、非烟非雾。",
    "好时代、朝野多欢，",
    "遍九陌、太平箫鼓。",
    "乍莺儿百啭断续，",
    "燕子飞来飞去。",
    "近绿水、台榭映秋千，",
    "斗草聚、双双游女。",
    "饧香更、酒冷踏青路。",
    "会暗识、夭桃朱户。",
    "向晚骤、宝马雕鞍，",
    "醉襟惹、乱花飞絮。",
    "正轻寒轻暖漏永，",
    "半阴半晴云暮。",
    "禁火天、已是试新妆，",
    "岁华到、三分佳处。",
    "清明看、汉宫传蜡炬。",
    "散翠烟、飞入槐府。",
    "敛兵卫、阊阖门开，",
    "住传宣、又还休务。"
  ],
  "ptype": null,
  "poetName": "万俟咏",
  "poetId": "1000533b10cd4a69afbcad63aa39f78a",
  "form": "词",
  "tags": [
    "07.宋代",
    "万俟咏"
  ]
}