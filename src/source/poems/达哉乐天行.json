{
  "_id": "1499bb0d932a47c985e25a784789f6fa",
  "name": "达哉乐天行",
  "contents": [
    "达哉达哉白乐天，",
    "分司东都十三年。",
    "七旬才满冠已挂，",
    "半禄半及车先悬。",
    "或伴游客春行乐，",
    "或随山僧夜坐禅。",
    "二年忘却问家事，",
    "门庭多草厨少烟。",
    "庖童朝告盐米尽，",
    "侍婢暮诉衣裳穿。",
    "妻孥不悦甥侄闷，",
    "而我醉卧方陶然。",
    "起来与尔画生计，",
    "薄产处置有后先。",
    "先卖南坊十亩园，",
    "次卖东都五顷田。",
    "然后兼卖所居宅，",
    "仿佛获缗二三千。",
    "半与尔充衣食费，",
    "半与吾供酒肉钱。",
    "吾今已年七十一，",
    "眼昏须白头风眩。",
    "但恐此钱用不尽，",
    "即先朝露归夜泉。",
    "未归且住亦不恶，",
    "饥餐乐饮安稳眠。",
    "死生无可无不可，",
    "达哉达哉白乐天。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}