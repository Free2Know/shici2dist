{
  "_id": "fd1db8c4033e4027bda8aa934dbfe0f7",
  "name": "杏花天慢",
  "contents": [
    "桃蕊初谢，",
    "双燕来後，",
    "枝上嫩苞时节。",
    "绛萼滋浩露，",
    "照晓景、裁翦冰绡标格。",
    "烟传靓质。",
    "似淡拂、妆成香颊。",
    "看暖日、催吐繁英，",
    "占断上林风月。",
    "坛边曾见数枝，",
    "算应是真仙，",
    "故留春色。",
    "顿觉偏造化，",
    "且任他、桃李成蹊谁说。",
    "晴霁易雪。",
    "待对饮、清赏无歇。",
    "更爱惜、留引鹇禽，",
    "未须再折。"
  ],
  "ptype": null,
  "poetName": "曹勋",
  "poetId": "1fb617acb3124806b75c4e78e2d499e8",
  "form": "词",
  "tags": [
    "07.宋代",
    "曹勋"
  ]
}