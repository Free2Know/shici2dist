{
  "_id": "4cb6f085360f48de9b28c53cea6e9dc2",
  "name": "跂乌词",
  "contents": [
    "城上日出群乌飞，",
    "鸦鸦争赴朝阳枝。",
    "刷毛伸翼和且乐，",
    "尔独落魄今何为，",
    "无乃慕高近白日，",
    "三足妒尔令尔疾。",
    "无乃饥啼走道旁，",
    "贪鲜攫肉人所伤。",
    "翘肖独足下丛薄，",
    "口衔低枝始能跃。",
    "还顾泥涂备蝼蚁，",
    "仰看栋梁防燕雀。",
    "左右六翮利如刀，",
    "踊身失势不得高。",
    "支离无趾犹自免，",
    "努力低飞逃后患。"
  ],
  "ptype": null,
  "poetName": "柳宗元",
  "poetId": "dbebad3f24884e808875eb6b53de400b",
  "form": "未知",
  "tags": [
    "06.唐代",
    "柳宗元"
  ]
}