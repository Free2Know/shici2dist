{
  "_id": "8cc9b2cb99b84b6c9bc437b864bbd1f6",
  "name": "绿意·疏影",
  "contents": [
    "碧圆自洁。",
    "向浅洲远渚，",
    "亭亭清绝。",
    "犹有遗簪，",
    "不展秋心，",
    "能卷几多炎热。",
    "鸳鸯密语同倾盖，",
    "且莫与、浣纱人说。",
    "恐怨歌、忽断花风，",
    "碎却翠云千叠。",
    "回首当年汉舞，",
    "怕飞去、谩皱留仙裙摺。",
    "恋恋青衫，",
    "犹染枯香，",
    "还叹鬓丝飘雪。",
    "盘心清露如铅水，",
    "又一夜、西风吹折。",
    "喜静看、匹练秋光，",
    "倒泻半湖明月。"
  ],
  "ptype": null,
  "poetName": "张炎",
  "poetId": "3637bec38ee844d29c2acb5ba9558526",
  "form": "词",
  "tags": [
    "07.宋代",
    "张炎"
  ]
}