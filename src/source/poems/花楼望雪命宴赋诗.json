{
  "_id": "807587e6f3b14d409b5fb0443b385f11",
  "name": "花楼望雪命宴赋诗",
  "contents": [
    "连天际海白皑皑，",
    "好上高楼望一回。",
    "何处更能分道路，",
    "此时兼不认池台。",
    "万重云树山头翠，",
    "百尺花楼江畔开。",
    "素壁联题分韵句，",
    "红炉巡饮暖寒杯。",
    "冰铺湖水银为面，",
    "风卷汀沙玉作堆。",
    "绊惹舞人春艳曳，",
    "勾留醉客夜徘徊。",
    "偷将虚白堂前鹤，",
    "失却樟亭驿后梅。",
    "别有故情偏忆得，",
    "曾经穷苦照书来。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}