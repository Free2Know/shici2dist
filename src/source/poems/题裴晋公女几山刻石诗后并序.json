{
  "_id": "3f883090ffdf4111aca888ac0e7053b1",
  "name": "题裴晋公女几山刻石诗后并序",
  "contents": [
    "裴侍中晋公出讨淮西时，",
    "过女几山下，",
    "刻石题诗，",
    "末句云：“待平贼垒报天子，",
    "莫指仙山示武夫。",
    "”果如所言，",
    "克期平贼，",
    "由是淮蔡迄今底宁殆二十年，",
    "人安生业。",
    "夫嗟叹不足则咏歌之，",
    "故居易作诗二百言，",
    "继题公之篇末。",
    "欲使采诗者、修史者、后之往来观者知公之功德本末前后也。",
    "何处画功业，",
    "何处题诗篇。",
    "麒麟高阁上，",
    "女几小山前。",
    "尔后多少时，",
    "四朝二十年。",
    "贼骨化为土，",
    "贼垒犁为田。",
    "一从贼垒平，",
    "陈蔡民晏然。",
    "骡军成牛户，",
    "鬼火变人烟。",
    "生子已嫁娶，",
    "种桑亦丝绵。",
    "皆云公之德，",
    "欲报无由缘。",
    "公今在何处，",
    "守都镇三川。",
    "旧宅留永乐，",
    "新居开集贤。",
    "公今在何官，",
    "被衮珥貂蝉。",
    "战袍破犹在，",
    "髀肉生欲圆。",
    "襟怀转萧洒，",
    "气力弥精坚。",
    "登山不拄杖，",
    "上马能掉鞭。",
    "利泽浸入池，",
    "福降升自天。",
    "昔号天下将，",
    "今称地上仙。",
    "勿追赤松游，",
    "勿拍洪崖肩。",
    "商山有遗老，",
    "可以奉周旋。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}