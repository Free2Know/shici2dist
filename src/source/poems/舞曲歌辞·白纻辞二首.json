{
  "_id": "b0edffb4c6754da1947bd45bb988dfe9",
  "name": "舞曲歌辞·白纻辞二首",
  "contents": [
    "玉缨翠佩杂轻罗，",
    "香汗微渍朱颜酡。",
    "为君起唱白纻歌，",
    "清声袅云思繁多，",
    "凝笳哀琴时相和。",
    "金壶半倾芳夜促，",
    "梁尘霏霏暗红烛。",
    "令君安坐听终曲，",
    "坠叶飘花难再复。",
    "蹑珠履，",
    "步琼筵。",
    "轻身起舞红烛前，",
    "芳姿艳态妖且妍。",
    "回眸转袖暗催弦，",
    "凉风萧萧流水急。",
    "月华泛艳红莲湿，",
    "牵裙揽带翻成泣。"
  ],
  "ptype": null,
  "poetName": "杨衡",
  "poetId": "cbcc1ce7ce484b1891b0f3be133b4467",
  "form": "未知",
  "tags": [
    "06.唐代",
    "杨衡"
  ]
}