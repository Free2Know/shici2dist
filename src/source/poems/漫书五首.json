{
  "_id": "0ad66087dddb45de9dac5a543d3f9751",
  "name": "漫书五首",
  "contents": [
    "长拟求闲未得闲，",
    "又劳行役出秦关。",
    "逢人渐觉乡音异，",
    "却恨莺声似故山。",
    "溪边随事有桑麻，",
    "尽日山程十数家。",
    "莫怪行人频怅望，",
    "杜鹃不是故乡花。",
    "海上昔闻麋爱鹤，",
    "山中今日鹿憎龟。",
    "爱憎止竟须关分，",
    "莫把微才望所知。",
    "世路快心无好事，",
    "恩门嘉话合书绅。",
    "神藏鬼伏能千变，",
    "亦胜忘机避要津。",
    "四翁识势保安闲，",
    "须为生灵暂出山。",
    "一种老人能算度，",
    "磻溪心迹愧商颜。"
  ],
  "ptype": null,
  "poetName": "司空图",
  "poetId": "4be2bf3b9086404c826f6ded716d2963",
  "form": "未知",
  "tags": [
    "06.唐代",
    "司空图"
  ]
}