{
  "_id": "1c71aa1b056c4d7b8ddd2f491c508c74",
  "name": "直指大丹歌",
  "contents": [
    "三清宫殿隐昆巅，",
    "日月光浮起紫烟。",
    "池沼泓泓翻玉液，",
    "楼台叠叠运灵泉。",
    "青龙乘火铅为汞，",
    "白虎腾波汞作铅。",
    "欲得坎男求匹偶，",
    "须凭离女结因缘。",
    "黄婆设尽千般计，",
    "金鼎开成一朵莲。",
    "列女擎乌当左畔，",
    "将军戴兔镇西边。",
    "黑龟却伏红炉下，",
    "朱雀还栖华阁前。",
    "然后澄神窥见影，",
    "三周功就驾云輧。"
  ],
  "ptype": null,
  "poetName": "吕岩",
  "poetId": "b72ba9b2176f44df9f2f829dbc577be1",
  "form": "未知",
  "tags": [
    "07.宋代",
    "吕岩"
  ]
}