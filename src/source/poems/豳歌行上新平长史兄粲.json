{
  "_id": "1c4b173cc66c4b9c975cc8f9b1263a73",
  "name": "豳歌行上新平长史兄粲",
  "contents": [
    "豳谷稍稍振庭柯，",
    "泾水浩浩扬湍波。",
    "哀鸿酸嘶暮声急，",
    "愁云苍惨寒气多。",
    "忆昨去家此为客，",
    "荷花初红柳条碧。",
    "中宵出饮三百杯，",
    "明朝归揖二千石。",
    "宁知流寓变光辉，",
    "胡霜萧飒绕客衣。",
    "寒灰寂寞凭谁暖，",
    "落叶飘扬何处归。",
    "吾兄行乐穷曛旭，",
    "满堂有美颜如玉。",
    "赵女长歌入彩云，",
    "燕姬醉舞娇红烛。",
    "狐裘兽炭酌流霞，",
    "壮士悲吟宁见嗟。",
    "前荣后枯相翻覆，",
    "何惜馀光及棣华。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}