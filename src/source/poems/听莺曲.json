{
  "_id": "3db5bba10f724783b0bd06b5beb072a1",
  "name": "听莺曲",
  "contents": [
    "东方欲曙花冥冥，",
    "啼莺相唤亦可听。",
    "乍去乍来时近远，",
    "才闻南陌又东城。",
    "忽似上林翻下苑，",
    "绵绵蛮蛮如有情。",
    "欲啭不啭意自娇，",
    "羌儿弄笛曲未调。",
    "前声后声不相及，",
    "秦女学筝指犹涩。",
    "须臾风暖朝日暾，",
    "流音变作百鸟喧。",
    "谁家懒妇惊残梦，",
    "何处愁人忆故园。",
    "伯劳飞过声跼促，",
    "戴胜下时桑田绿。",
    "不及流莺日日啼花间，",
    "能使万家春意闲。",
    "有时断续听不了，",
    "飞去花枝犹袅袅。",
    "还栖碧树锁千门，",
    "春漏方残一声晓。"
  ],
  "ptype": null,
  "poetName": "韦应物",
  "poetId": "45a80c2fc73a4437b0b6c41a5fc10227",
  "form": "未知",
  "tags": [
    "06.唐代",
    "韦应物"
  ]
}