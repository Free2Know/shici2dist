{
  "_id": "fc3a9891fdd241c9acb5efd6b3ca001b",
  "name": "赠琴棋僧歌",
  "contents": [
    "我尝听师法一说，",
    "波上莲花水中月。",
    "不垢不净是色空，",
    "无法无空亦无灭。",
    "我尝听师禅一观，",
    "浪溢鳌头蟾魄满。",
    "河沙世界尽空空，",
    "一寸寒灰冷灯畔。",
    "我又听师琴一抚，",
    "长松唤住秋山雨。",
    "弦中雅弄若铿金，",
    "指下寒泉流太古。",
    "我又听师棋一著，",
    "山顶坐沈红日脚。",
    "阿谁称是国手人，",
    "罗浮道士赌却鹤，",
    "输却药。",
    "法怀斟下红霞丹，",
    "束手不敢争头角。"
  ],
  "ptype": null,
  "poetName": "张瀛",
  "poetId": "96aeed0a116d4daa9a7ba4b0ab667e20",
  "form": "未知",
  "tags": [
    "06.唐代",
    "张瀛"
  ]
}