{
  "_id": "043af3465e7f4356b3e50ea94915e7a4",
  "name": "奉送严大夫再领容府二首",
  "contents": [
    "海风卷树冻岚消，",
    "忧国宁辞岭外遥。",
    "自顾勤劳甘百战，",
    "不将功业负三朝。",
    "剑澄黑水曾芟虎，",
    "箭劈黄云惯射雕。",
    "代北天南尽成事，",
    "肯将心许霍嫖姚。",
    "日照双旌射火山，",
    "笑迎宾从却南还。",
    "风云暗发谈谐外，",
    "感会潜生气概间。",
    "蕲竹水翻台榭湿，",
    "刺桐花落管弦闲。",
    "无因得靸真珠履，",
    "亲从新侯定八蛮。"
  ],
  "ptype": null,
  "poetName": "曹唐",
  "poetId": "c74de1ba9bfc415abd05776db3e8a829",
  "form": "未知",
  "tags": [
    "06.唐代",
    "曹唐"
  ]
}