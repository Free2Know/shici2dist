{
  "_id": "0bc047ca47ce4341b0c6df6eb39230a4",
  "name": "哭师皋",
  "contents": [
    "南康丹旐引魂回，",
    "洛阳篮舁送葬来。",
    "北邙原边尹村畔，",
    "月苦烟愁夜过半。",
    "妻孥兄弟号一声，",
    "十二人肠一时断。",
    "往者何人送者谁，",
    "乐天哭别师皋时。",
    "平生分义向人尽，",
    "今日哀冤唯我知。",
    "我知何益徒垂泪，",
    "篮舆回竿马回辔。",
    "何日重闻扫市歌，",
    "谁家收得琵琶伎。",
    "萧萧风树白杨影，",
    "苍苍露草青蒿气。",
    "更就坟前哭一声，",
    "与君此别终天地。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}