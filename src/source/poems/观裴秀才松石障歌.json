{
  "_id": "ce2afd2ff9a54f98bf9b47fdb2315e66",
  "name": "观裴秀才松石障歌",
  "contents": [
    "谁工此松唯拂墨，",
    "巧思丹青营不得。",
    "初写松梢风正生，",
    "此中势与真松争。",
    "高柯细叶动飒飒，",
    "乍听幽飗如有声。",
    "左右双松更奇绝，",
    "龙鳞麈尾仍半折。",
    "经春寒色聚不散，",
    "逼座阴阴将下雪。",
    "荆门石状凌玙璠，",
    "蹙成数片倚松根。",
    "何年蒨蒨苔黏迹，",
    "几夜潺潺水击痕。",
    "裴生诗家后来客，",
    "为我开图玩松石。",
    "对之自有高世心，",
    "何事劳君上山屐。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}