{
  "_id": "127a079e8c974e2bb737ffca6c315f9c",
  "name": "将军行",
  "contents": [
    "弹筝峡东有胡尘，",
    "天子择日拜将军。",
    "蓬莱殿前赐六纛，",
    "还领禁兵为部曲。",
    "当朝受诏不辞家，",
    "夜向咸阳原上宿。",
    "战车彭彭旌旗动，",
    "三十六军齐上陇。",
    "陇头战胜夜亦行，",
    "分兵处处收旧城。",
    "胡儿杀尽阴碛暮，",
    "扰扰唯有牛羊声。",
    "边人亲戚曾战没，",
    "今逐官军收旧骨。",
    "碛西行见万里空，",
    "幕府独奏将军功。"
  ],
  "ptype": null,
  "poetName": "张籍",
  "poetId": "0810aa6ff9a34a96aba9c12caed115ae",
  "form": "未知",
  "tags": [
    "06.唐代",
    "张籍"
  ]
}