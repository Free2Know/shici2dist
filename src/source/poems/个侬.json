{
  "_id": "5ae92da1086f4251b522f4f04c492621",
  "name": "个侬",
  "contents": [
    "恨个侬无赖，",
    "卖娇眼、春心偷掷。",
    "苍苔花落，",
    "先印下一双春迹。",
    "花不知名，",
    "香才闻气，",
    "似月下箜篌，",
    "蒋山倾国。",
    "半解罗襟，",
    "蕙薰微度，",
    "镇宿粉、栖香双蝶。",
    "语态眠情，",
    "感多情、轻怜细阅。",
    "休问望宋墙高，",
    "窥韩路隔。",
    "寻寻觅觅。",
    "又暮雨凝碧。",
    "花径横烟，",
    "红扉映月，",
    "尽一刻、千金堪值。",
    "卸袜熏笼，",
    "藏灯衣桁，",
    "任裹臂金斜，",
    "搔头玉滑。",
    "更恨檀郎，",
    "恶怜深惜。",
    "尽颤袅、周旋倾侧。",
    "软玉香钩，",
    "怪无端、凤珠微脱。",
    "多少怕晓听钟，",
    "琼钗暗擘。"
  ],
  "ptype": null,
  "poetName": "廖莹中",
  "poetId": "b3f3f714df1b4710a04a84b1dc19c55e",
  "form": "词",
  "tags": [
    "07.宋代",
    "廖莹中"
  ]
}