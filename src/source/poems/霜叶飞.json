{
  "_id": "1cf3b81ea7c64b27a932511b73fdae5e",
  "name": "霜叶飞",
  "contents": [
    "晚风吹醒梅花梦，",
    "吟袖人倦无语。",
    "楚天云澹雁凄凉，",
    "何况黄昏雨。",
    "又忽忽、惊心岁序。",
    "村荒更迥无钟鼓。",
    "对夜色萧条，",
    "漫借得、孤缸耿耿，",
    "独照离绪。",
    "憔悴怨墨频题，",
    "征衣慵整，",
    "怪却双鬓如许。",
    "故园犹是旧东风，",
    "往事今尘土。",
    "但忆着、章台柳树。",
    "十年青镜催迟暮。",
    "任艳怀、如流水，",
    "芳草王孙，",
    "有谁能赋。"
  ],
  "ptype": null,
  "poetName": "邵亨贞",
  "poetId": "f040f8d33eee4f049092f14aaf7e32bb",
  "form": "词",
  "tags": [
    "08.元代",
    "邵亨贞"
  ]
}