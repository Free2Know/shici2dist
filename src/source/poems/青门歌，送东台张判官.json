{
  "_id": "be09740207ed4f398cf2c623f2ee5357",
  "name": "青门歌，送东台张判官",
  "contents": [
    "青门金锁平旦开，",
    "城头日出使车回。",
    "青门柳枝正堪折，",
    "路傍一日几人别。",
    "东出青门路不穷，",
    "驿楼官树灞陵东。",
    "花扑征衣看似绣，",
    "云随去马色疑骢。",
    "胡姬酒垆日未午，",
    "丝绳玉缸酒如乳。",
    "灞头落花没马蹄，",
    "昨夜微雨花成泥。",
    "黄鹂翅湿飞转低，",
    "关东尺书醉懒题。",
    "须臾望君不可见，",
    "扬鞭飞鞚疾如箭。",
    "借问使乎何时来，",
    "莫作东飞伯劳西飞燕。"
  ],
  "ptype": null,
  "poetName": "岑参",
  "poetId": "77a58f32ae514e76913c578aae0230d3",
  "form": "未知",
  "tags": [
    "06.唐代",
    "岑参"
  ]
}