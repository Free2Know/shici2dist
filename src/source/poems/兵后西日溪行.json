{
  "_id": "2b69a3fd344f4aba98c4c86f4fa1d863",
  "name": "兵后西日溪行",
  "contents": [
    "一从清气上为天，",
    "仙叟何年见乾海。",
    "黄河几度浊复清，",
    "此水如今未曾改。",
    "西寻仙人渚，",
    "误入桃花穴。",
    "风吹花片使我迷，",
    "时时问山惊踏雪。",
    "石梁丹灶意更奇，",
    "春草不生多故辙。",
    "我来隐道非隐身，",
    "如今世上无风尘。",
    "路是武陵路，",
    "人非秦代人。",
    "饭松得高侣，",
    "濯足偶清津。",
    "数片昔贤磐石在，",
    "几回并坐戴纶巾。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}