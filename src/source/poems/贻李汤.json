{
  "_id": "cfa8c81c10c34ec8bb4c777224914db3",
  "name": "贻李汤",
  "contents": [
    "茅氏常论七真记，",
    "壶公爱说三山事。",
    "宁知梅福在人间，",
    "独为苍生作仙吏。",
    "日服丹砂骨自清，",
    "肤如冰雪心更明。",
    "山中玉笋是仙药，",
    "袖里素书题养生。",
    "愿随黄鹤一轻举，",
    "仰望青霄独延伫。",
    "平生好骏君已知，",
    "何必山阴访王许。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}