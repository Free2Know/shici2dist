{
  "_id": "9453657bf1fd4cc0aebb96dd213be077",
  "name": "斗婵娟·霜叶飞",
  "contents": [
    "旧家池沼。",
    "寻芳处、从教飞燕频绕。",
    "一湾柳护水房春，",
    "看镜鸾窥晓。",
    "晕宿酒、双蛾淡扫。",
    "罗襦飘带腰围小。",
    "尽醉方归去，",
    "又暗约明朝斗草。",
    "谁解先到。",
    "心绪乱若晴丝，",
    "那回游处，",
    "坠红争恋残照。",
    "近来心事渐无多，",
    "尚被莺声恼。",
    "便白发、如今纵少。",
    "情怀不似前时好。",
    "谩伫立、东风外，",
    "愁极还醒，",
    "背花一笑。"
  ],
  "ptype": null,
  "poetName": "张炎",
  "poetId": "3637bec38ee844d29c2acb5ba9558526",
  "form": "词",
  "tags": [
    "07.宋代",
    "张炎"
  ]
}