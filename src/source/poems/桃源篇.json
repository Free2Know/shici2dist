{
  "_id": "592615fe7c844e1ca04ed82aa63b3938",
  "name": "桃源篇",
  "contents": [
    "小年尝读桃源记，",
    "忽睹良工施绘事。",
    "岩径初欣缭绕通，",
    "溪风转觉芬芳异。",
    "一路鲜云杂彩霞，",
    "渔舟远远逐桃花。",
    "渐入空濛迷鸟道，",
    "宁知掩映有人家。",
    "庞眉秀骨争迎客，",
    "凿井耕田人世隔。",
    "不知汉代有衣冠，",
    "犹说秦家变阡陌。",
    "石髓云英甘且香，",
    "仙翁留饭出青囊。",
    "相逢自是松乔侣，",
    "良会应殊刘阮郎。",
    "内子闲吟倚瑶瑟，",
    "玩此沈沈销永日。",
    "忽闻丽曲金玉声，",
    "便使老夫思阁笔。"
  ],
  "ptype": null,
  "poetName": "权德舆",
  "poetId": "6f790147bfc643018268252c6189e5eb",
  "form": "未知",
  "tags": [
    "06.唐代",
    "权德舆"
  ]
}