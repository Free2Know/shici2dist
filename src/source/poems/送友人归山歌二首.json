{
  "_id": "ce5e4eaa07fd47ae9b403ce85d86abba",
  "name": "送友人归山歌二首",
  "contents": [
    "山寂寂兮无人，",
    "又苍苍兮多木。",
    "群龙兮满朝，",
    "君何为兮空谷。",
    "文寡和兮思深，",
    "道难知兮行独。",
    "悦石上兮流泉，",
    "与松间兮草屋。",
    "入云中兮养鸡，",
    "上山头兮抱犊。",
    "神与枣兮如瓜，",
    "虎卖杏兮收谷。",
    "愧不才兮妨贤，",
    "嫌既老兮贪禄。",
    "誓解印兮相从，",
    "何詹尹兮何卜。",
    "山中人兮欲归，",
    "云冥冥兮雨霏霏。",
    "水惊波兮翠菅蘼，",
    "白鹭忽兮翻飞，",
    "君不可兮褰衣。",
    "山万重兮一云，",
    "混天地兮不分。",
    "树晻暧兮氛氲，",
    "猿不见兮空闻。",
    "忽山西兮夕阳，",
    "见东皋兮远村。",
    "平芜绿兮千里，",
    "眇惆怅兮思君。"
  ],
  "ptype": null,
  "poetName": "王维",
  "poetId": "37d898722e054cb28508509ddcd22139",
  "form": "未知",
  "tags": [
    "06.唐代",
    "王维"
  ]
}