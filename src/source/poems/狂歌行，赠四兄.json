{
  "_id": "891425bdbc9849889e0949b4b04d7366",
  "name": "狂歌行，赠四兄",
  "contents": [
    "与兄行年校一岁，",
    "贤者是兄愚者弟。",
    "兄将富贵等浮云，",
    "弟切功名好权势。",
    "长安秋雨十日泥，",
    "我曹鞴马听晨鸡。",
    "公卿朱门未开锁，",
    "我曹已到肩相齐。",
    "吾兄睡稳方舒膝，",
    "不袜不巾蹋晓日。",
    "男啼女哭莫我知，",
    "身上须缯腹中实。",
    "今年思我来嘉州。",
    "嘉州酒重花绕楼。",
    "楼头吃酒楼下卧，",
    "长歌短咏还相酬。",
    "四时八节还拘礼，",
    "女拜弟妻男拜弟。",
    "幅巾鞶带不挂身，",
    "头脂足垢何曾洗。",
    "吾兄吾兄巢许伦，",
    "一生喜怒长任真。",
    "日斜枕肘寝已熟，",
    "啾啾唧唧为何人。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}