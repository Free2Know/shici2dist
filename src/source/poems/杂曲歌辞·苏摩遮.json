{
  "_id": "98e9424a592e42df8dd4b9d97525f4c9",
  "name": "杂曲歌辞·苏摩遮",
  "contents": [
    "摩遮本出海西胡，",
    "琉璃宝服紫髯胡。",
    "闻道皇恩遍宇宙，",
    "来时歌舞助欢娱。",
    "绣装帕额宝花冠，",
    "夷歌骑舞借人看。",
    "自能激水成阴气，",
    "不虑今年寒不寒。",
    "腊月凝阴积帝台，",
    "豪歌击鼓送寒来。",
    "油囊取得天河水，",
    "将添上寿万年杯。",
    "寒气宜人最可怜，",
    "故将寒水散庭前。",
    "惟愿圣君无限寿，",
    "长取新年续旧年。",
    "昭成皇后帝家亲，",
    "荣乐诸人不比伦。",
    "往日霜前花委地，",
    "今年雪后树逢春。"
  ],
  "ptype": null,
  "poetName": "张说",
  "poetId": "5db142df4e374fd7921a571e505f6f23",
  "form": "未知",
  "tags": [
    "06.唐代",
    "张说"
  ]
}