{
  "_id": "8e09a75aa81a47c1a907d8039b5e2d8f",
  "name": "五子之歌",
  "contents": [
    "邦惟固本自安宁，",
    "临下常须驭朽惊。",
    "何事十旬游不返，",
    "祸胎从此召殷兵。",
    "酒色声禽号四荒，",
    "那堪峻宇又雕墙。",
    "静思今古为君者，",
    "未或因兹不灭亡。",
    "唯彼陶唐有冀方，",
    "少年都不解思量。",
    "如今算得当时事，",
    "首为盘游乱纪纲。",
    "明明我祖万邦君，",
    "典则贻将示子孙。",
    "惆怅太康荒坠后，",
    "覆宗绝祀灭其门。",
    "仇雠万姓遂无依，",
    "颜厚何曾解忸怩。",
    "五子既歌邦已失，",
    "一场前事悔难追。"
  ],
  "ptype": null,
  "poetName": "同谷子",
  "poetId": "b781b3d7f6db49dfa5dafab6ecc2a497",
  "form": "未知",
  "tags": [
    "06.唐代",
    "同谷子"
  ]
}