{
  "_id": "6723b31c9bc84a468870ff1e552735df",
  "name": "赋虞书歌",
  "contents": [
    "众书之中虞书巧，",
    "体法自然归大道。",
    "不同怀素只攻颠，",
    "岂类张芝惟创草。",
    "形势素，",
    "筋骨老，",
    "父子君臣相揖抱。",
    "孤青似竹更飕飗，",
    "阔白如波长浩渺。",
    "能方正，",
    "不隳倒，",
    "功夫未至难寻奥。",
    "须知孔子庙堂碑，",
    "便是青箱中至宝。"
  ],
  "ptype": null,
  "poetName": "贾躭",
  "poetId": "7c139bc71b344630ab98ea83b6d83968",
  "form": "未知",
  "tags": [
    "06.唐代",
    "贾躭"
  ]
}