{
  "_id": "bf2e35262838447dad26437fe5a0ed73",
  "name": "左名场自泽州至京，使人传语",
  "contents": [
    "闲居作赋几年愁，",
    "王屋山前是旧游。",
    "诗咏东西千嶂乱，",
    "马随南北一泉流。",
    "曾陪雨夜同欢席，",
    "别后花时独上楼。",
    "忽喜扣门传语至，",
    "为怜邻巷小房幽。",
    "相如琴罢朱弦断，",
    "双燕巢分白露秋。",
    "莫倦蓬门时一访，",
    "每春忙在曲江头。"
  ],
  "ptype": null,
  "poetName": "鱼玄机",
  "poetId": "1827d8a18db0477b8cb7d9511b9db10e",
  "form": "未知",
  "tags": [
    "06.唐代",
    "鱼玄机"
  ]
}