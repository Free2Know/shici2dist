{
  "_id": "ffeb20d7cf3b4813b363036c768e7701",
  "name": "阳春",
  "contents": [
    "蕙风轻，",
    "莺语巧，",
    "应喜乍离幽谷。",
    "飞过北窗前，",
    "递晴晓，",
    "丽日明透翠帏縠。",
    "篆台芬馥。",
    "初睡起、横斜簪玉。",
    "因甚自觉腰肢瘦，",
    "新来又宽裙幅。",
    "对清镜、无心忺梳裹，",
    "谁问著、馀酲带宿。",
    "寻思前欢往事，",
    "似惊回、好梦难续。",
    "花亭遍倚槛曲。",
    "厌满眼、争春凡木。",
    "尽憔悴、过了清明候，",
    "愁红惨绿。"
  ],
  "ptype": null,
  "poetName": "杨无咎",
  "poetId": "5c8cde7b73b8466480a327a10f7bb38f",
  "form": "词",
  "tags": [
    "07.宋代",
    "杨无咎"
  ]
}