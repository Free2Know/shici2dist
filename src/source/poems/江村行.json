{
  "_id": "a790cb1d951c40e1a21d728d33b3a087",
  "name": "江村行",
  "contents": [
    "南塘水深芦笋齐，",
    "下田种稻不作畦。",
    "耕场磷磷在水底，",
    "短衣半染芦中泥。",
    "田头刈莎结为屋，",
    "归来系牛还独宿。",
    "水淹手足尽有疮，",
    "山虻绕身飞飏飏。",
    "桑林椹黑蚕再眠，",
    "妇姑采桑不向田。",
    "江南热旱天气毒，",
    "雨中移秧颜色鲜。",
    "一年耕种长苦辛，",
    "田熟家家将赛神。"
  ],
  "ptype": null,
  "poetName": "张籍",
  "poetId": "0810aa6ff9a34a96aba9c12caed115ae",
  "form": "未知",
  "tags": [
    "06.唐代",
    "张籍"
  ]
}