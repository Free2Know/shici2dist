{
  "_id": "6e651c9192fe416c88dc9a7bd2ec4c3f",
  "name": "塞垣春",
  "contents": [
    "草碧铺横野。",
    "带暝色、归鞍卸。",
    "烟葭露苇，",
    "满汀鸥鹭，",
    "人在图画。",
    "渐一声雁过南楼也。",
    "更细雨、时飘洒。",
    "念徽容、都销瘦，",
    "漫将纨素描写。",
    "临镜理残妆，",
    "依然是、京兆柔雅。",
    "落叶感秋声，",
    "啼浆叹凉夜。",
    "对黄花共说憔悴，",
    "相思梦、顿醒西窗下。",
    "两腕玉挑脱，",
    "素纤悭半把。"
  ],
  "ptype": null,
  "poetName": "陈允平",
  "poetId": "365b34130a2c43d8afc5834c1566939f",
  "form": "词",
  "tags": [
    "07.宋代",
    "陈允平"
  ]
}