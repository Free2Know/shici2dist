{
  "_id": "7eb64e7504364415bfff3606e6485e74",
  "name": "流夜郎赠辛判官",
  "contents": [
    "昔在长安醉花柳，",
    "五侯七贵同杯酒。",
    "气岸遥凌豪士前，",
    "风流肯落他人后。",
    "夫子红颜我少年，",
    "章台走马著金鞭。",
    "文章献纳麒麟殿，",
    "歌舞淹留玳瑁筵。",
    "与君自谓长如此，",
    "宁知草动风尘起。",
    "函谷忽惊胡马来，",
    "秦宫桃李向明开。",
    "我愁远谪夜郎去，",
    "何日金鸡放赦回。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}