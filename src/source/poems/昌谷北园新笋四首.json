{
  "_id": "13342ead9b494221a7ecd8457a423ffd",
  "name": "昌谷北园新笋四首",
  "contents": [
    "箨落长竿削玉开，",
    "君看母笋是龙材。",
    "更容一夜抽千尺，",
    "别却池园数寸泥。",
    "斫取青光写楚辞，",
    "腻香春粉黑离离。",
    "无情有恨何人见，",
    "露压烟啼千万枝。",
    "家泉石眼两三茎，",
    "晓看阴根紫陌生。",
    "今年水曲春沙上，",
    "笛管新篁拔玉青。",
    "古竹老梢惹碧云，",
    "茂陵归卧叹清贫。",
    "风吹千亩迎雨啸，",
    "鸟重一枝入酒樽。"
  ],
  "ptype": null,
  "poetName": "李贺",
  "poetId": "a9fc5f44a7474857a8c6fe39ffbad132",
  "form": "未知",
  "tags": [
    "06.唐代",
    "李贺"
  ]
}