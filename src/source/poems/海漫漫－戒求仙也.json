{
  "_id": "41be78cef13c47d78e4f1c18abe428e9",
  "name": "海漫漫－戒求仙也",
  "contents": [
    "海漫漫，",
    "直下无底傍无边。",
    "云涛烟浪最深处，",
    "人传中有三神山。",
    "山上多生不死药，",
    "服之羽化为天仙。",
    "秦皇汉武信此语，",
    "方士年年采药去。",
    "蓬莱今古但闻名，",
    "烟水茫茫无觅处。",
    "海漫漫，",
    "风浩浩，",
    "眼穿不见蓬莱岛。",
    "不见蓬莱不敢归，",
    "童男丱女舟中老。",
    "徐福文成多诳诞，",
    "上元太一虚祈祷。",
    "君看骊山顶上茂陵头，",
    "毕竟悲风吹蔓草。",
    "何况玄元圣祖五千言，",
    "不言药，",
    "不言仙，",
    "不言白日升青天。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}