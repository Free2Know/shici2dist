{
  "_id": "91d51e9f80a1465893a25787d3e551fa",
  "name": "泛舒城南溪，赋得沙鹤歌奉饯张……",
  "contents": [
    "终日闾阎逐群鸡，",
    "喜逢野鹤临清溪。",
    "绿苔春水水中影，",
    "夜月平沙沙上栖。",
    "惊谓汀洲白蘋发，",
    "又疑曲渚前年雪。",
    "紫顶昂藏肯狎人，",
    "一声嘹亮冲天阙。",
    "素质翩翩带落晖，",
    "湖南渭阳相背飞。",
    "东西分散别离促，",
    "宇宙苍茫相见稀。",
    "皇华地仙如鹤驭，",
    "乘驾飘飘留不住。",
    "延望乘虚入紫霞，",
    "陌头回首空烟树。",
    "会使抟风羽翮轻，",
    "九霄云路随先鸣。"
  ],
  "ptype": null,
  "poetName": "刘商",
  "poetId": "599b6fe16077451ba839ff95c1e592f5",
  "form": "未知",
  "tags": [
    "06.唐代",
    "刘商"
  ]
}