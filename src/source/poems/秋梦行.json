{
  "_id": "4e7fa0d08df8404fa91af1c2038415e6",
  "name": "秋梦行",
  "contents": [
    "客行一夜秋风起，",
    "客梦南游渡湘水。",
    "湘水泠泠彻底清，",
    "二妃怨处无限情。",
    "娥皇不语启娇靥，",
    "女英目成转心惬。",
    "长眉入鬓何连娟，",
    "肌肤白玉秀且鲜。",
    "裴回共咏东方日，",
    "沉吟再理南风弦。",
    "声断续，",
    "思绵绵，",
    "中含幽意两不宣。",
    "殷勤纤手惊破梦，",
    "中宵寂寞心凄然。",
    "心凄然，",
    "肠亦绝。",
    "寐不寐兮玉枕寒，",
    "夜深夜兮霜似雪。",
    "镜中不见双翠眉，",
    "台前空挂纤纤月。",
    "纤纤月，",
    "盈复缺，",
    "娟娟似眉意难诀。",
    "愿此眉兮如此月，",
    "千里万里光不灭。"
  ],
  "ptype": null,
  "poetName": "卢仝",
  "poetId": "0adc0addbe284c7198d05c24d1c083b2",
  "form": "未知",
  "tags": [
    "06.唐代",
    "卢仝"
  ]
}