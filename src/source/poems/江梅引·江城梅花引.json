{
  "_id": "1e29311f8b734dcd89b7b0a924660bf2",
  "name": "江梅引·江城梅花引",
  "contents": [
    "春还消息访寒梅。",
    "赏初开。",
    "梦吟来。",
    "映雪衔霜、清绝绕风台。",
    "可怕长洲桃李妒，",
    "度香远，",
    "惊愁眼，",
    "欲媚谁。",
    "曾动诗兴笑冷蕊。",
    "效少陵，",
    "惭下里。",
    "万株连绮。",
    "叹金谷、人坠莺飞。",
    "引领罗浮、翠羽幻青衣。",
    "月下花神言极丽，",
    "且同醉，",
    "休先愁，",
    "玉笛吹。"
  ],
  "ptype": null,
  "poetName": "洪皓",
  "poetId": "b7646d29c23144b690d272c7294cbe8d",
  "form": "词",
  "tags": [
    "07.宋代",
    "洪皓"
  ]
}