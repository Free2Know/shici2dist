{
  "_id": "b3344208bb584411867c67c9fbad87db",
  "name": "陪王侍御同登东山最高顶，宴姚……",
  "contents": [
    "姚公美政谁与俦，",
    "不减昔时陈太丘。",
    "邑中上客有柱史，",
    "多暇日陪骢马游。",
    "东山高顶罗珍羞，",
    "下顾城郭销我忧。",
    "清江白日落欲尽，",
    "复携美人登彩舟。",
    "笛声愤怨哀中流，",
    "妙舞逶迤夜未休。",
    "灯前往往大鱼出，",
    "听曲低昂如有求。",
    "三更风起寒浪涌，",
    "取乐喧呼觉船重。",
    "满空星河光破碎，",
    "四座宾客色不动。",
    "请公临深莫相违，",
    "回船罢酒上马归。",
    "人生欢会岂有极，",
    "无使霜过沾人衣。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}