{
  "_id": "123d42cce3084c5ab1f43ddb8c1cf3d6",
  "name": "鄜李相公",
  "contents": [
    "秦城择日发征辕，",
    "斋戒来投节制尊。",
    "分虎名高初命相，",
    "攀龙迹下愧登门。",
    "夜听讴咏销尘梦，",
    "晓拜旌幢战旅魂。",
    "华舍未开宁有碍，",
    "彩毫虽乏敢无言。",
    "生兼文武为人杰，",
    "出应乾坤静帝阍。",
    "计吐六奇谁敢敌，",
    "学穷三略不须论。",
    "功高马卸黄金甲，",
    "台迥宾欢白玉樽。",
    "九穗嘉禾垂绮陌，",
    "四时甘雨带雕轩。",
    "推恩每觉东溟浅，",
    "吹律能令北陆暄。",
    "青草连沙无血溅，",
    "黄榆锁塞有莺翻。",
    "笙歌合沓春风郭，",
    "鸡犬连延碧岫村。",
    "游子不缘贪献赋，",
    "永依棠树托蓬根。"
  ],
  "ptype": null,
  "poetName": "黄滔",
  "poetId": "f1ef950f4d8d443fb545d6261df73929",
  "form": "未知",
  "tags": [
    "06.唐代",
    "黄滔"
  ]
}