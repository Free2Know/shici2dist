{
  "_id": "43d3f463608640b1a9613a96145dd2ee",
  "name": "司天台",
  "contents": [
    "司天台，",
    "仰观俯察天人际。",
    "羲和死来职事废，",
    "官不求贤空取艺。",
    "昔闻西汉元成间，",
    "上陵下替谪见天。",
    "北辰微闇少光色，",
    "四星煌煌如火赤。",
    "耀芒动角射三台，",
    "上台半灭中台坼。",
    "是时非无太史官，",
    "眼见心知不敢言。",
    "明朝趋入明光殿，",
    "唯奏庆云寿星见。",
    "天文时变两如斯，",
    "九重天子不得知。",
    "不得知，",
    "安用台高百尺为。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}