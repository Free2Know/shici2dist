{
  "_id": "cdd5d05bb87a4f9b813eb808fae14419",
  "name": "尚书新创敌楼二首",
  "contents": [
    "下马政成无一事，",
    "应须胜地过朝昏。",
    "笙歌引出桃花洞，",
    "罗绣拥来金谷园。",
    "十里水云吞半郭，",
    "九秋山月入千门。",
    "常闻大厦堪栖息，",
    "燕雀心知不敢言。",
    "异境永为欢乐地，",
    "歌钟夜夜复年年。",
    "平明旭日生床底，",
    "薄暮残霞落酒边。",
    "虽向槛前窥下界，",
    "不知窗里是中天。",
    "直须分付丹青手，",
    "画出旌幢绕谪仙。"
  ],
  "ptype": null,
  "poetName": "方干",
  "poetId": "fb2c8db4ee504545b4b8cf96199091b0",
  "form": "未知",
  "tags": [
    "06.唐代",
    "方干"
  ]
}