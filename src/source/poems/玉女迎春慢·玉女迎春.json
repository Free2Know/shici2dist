{
  "_id": "0ead11775c134fdeaa91856c26c16af7",
  "name": "玉女迎春慢·玉女迎春",
  "contents": [
    "浅入新年，",
    "逢人日、拂拂淡烟无雨。",
    "叶底妖禽自语。",
    "小啄幽香还吐。",
    "东风辛苦，",
    "便怕有、踏青人误。",
    "清明寒食，",
    "消得渡江，",
    "黄翠千缕。",
    "看临小帖宜春，",
    "填轻晕湿，",
    "碧花生雾。",
    "为说钗头袅袅，",
    "系著轻盈不住。",
    "问郎留否。",
    "似昨夜、教成鹦鹉。",
    "走马章台，",
    "忆得画眉归去。"
  ],
  "ptype": null,
  "poetName": "彭元逊",
  "poetId": "f4e25f625b48442eaf1d37ac9333f7ed",
  "form": "词",
  "tags": [
    "07.宋代",
    "彭元逊"
  ]
}