{
  "_id": "28fab81641f241be86718525cd7f21f7",
  "name": "惜别行，送向卿进奉端午御衣之上都",
  "contents": [
    "肃宗昔在灵武城，",
    "指挥猛将收咸京。",
    "向公泣血洒行殿，",
    "佐佑卿相乾坤平。",
    "逆胡冥寞随烟烬，",
    "卿家兄弟功名震。",
    "麒麟图画鸿雁行，",
    "紫极出入黄金印。",
    "尚书勋业超千古，",
    "雄镇荆州继吾祖。",
    "裁缝云雾成御衣，",
    "拜跪题封向端午。",
    "向卿将命寸心赤，",
    "青山落日江潮白。",
    "卿到朝廷说老翁，",
    "漂零已是沧浪客。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}