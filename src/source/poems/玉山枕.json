{
  "_id": "12b1c4008d4f400f9f468d25c8cf51ad",
  "name": "玉山枕",
  "contents": [
    "骤雨新霁。",
    "荡原野、清如洗。",
    "断霞散彩，",
    "残阳倒影，",
    "天外云峰，",
    "数朵相倚。",
    "露荷烟芰满池塘，",
    "见次第、几番红翠。",
    "当是时、河朔飞觞，",
    "避炎蒸，",
    "想风流堪继。",
    "晚来高树清风起。",
    "动帘幕、生秋气。",
    "画楼昼寂，",
    "兰堂夜静，",
    "舞艳歌姝，",
    "渐任罗绮。",
    "讼闲时泰足风情，",
    "便争奈、雅歌都废。",
    "省教成、几阕清歌，",
    "尽新声，",
    "好尊前重理。"
  ],
  "ptype": null,
  "poetName": "柳永",
  "poetId": "889bd809da9a4610a0341e8fc3644899",
  "form": "词",
  "tags": [
    "07.宋代",
    "柳永"
  ]
}