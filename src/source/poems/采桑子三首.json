{
  "_id": "3720fa852b8240638e4c51b405869ec5",
  "name": "采桑子三首",
  "contents": [
    "马蹄如水朝天去，",
    "冷落朝云。",
    "心事休论。",
    "蘸甲从他酒百分。",
    "不须更听阳关彻，",
    "消尽冰魂。",
    "惆怅离尊。",
    "衣上馀香臂上痕。",
    "十年尘土湖州梦，",
    "依旧相逢。",
    "眼约心同。",
    "空有灵犀一点通。",
    "寻春自恨来何暮，",
    "春事成空。",
    "懊恼东风。",
    "绿尽疏阴落尽红。",
    "西风吹破扬州梦，",
    "歇雨收云。",
    "密约深论。",
    "罗带香囊取次分。",
    "冷烟衰草长亭路，",
    "消黯离魂。",
    "羞对芳尊。",
    "刚道啼痕是酒痕。",
    "以上王寂作品《采桑子》共3首"
  ],
  "ptype": null,
  "poetName": "王寂",
  "poetId": "9919aacd75be4a7d9e37c406705a4970",
  "form": "词",
  "tags": [
    "08.元代",
    "王寂"
  ]
}