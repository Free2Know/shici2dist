{
  "_id": "8f13e60286f64965b35bc07917380867",
  "name": "顷自桐江得一钓车以袭美乐烟波……",
  "contents": [
    "旋屈金钩劈翠筠，",
    "手中盘作钓鱼轮。",
    "忘情不效孤醒客，",
    "有意闲窥百丈鳞。",
    "雨似轻埃时一起，",
    "云如高盖强相亲。",
    "任他华毂低头笑，",
    "此地终无覆败人。",
    "曾招渔侣下清浔，",
    "独茧初随一锤深。",
    "细辗烟华无辙迹，",
    "静含风力有车音。",
    "相呼野饭依芳草，",
    "迭和山歌逗远林。",
    "得失任渠但取乐，",
    "不曾生个是非心。",
    "病来悬著脆缗丝，",
    "独喜高情为我持。",
    "数幅尚凝烟雨态，",
    "三篇能赋蕙兰词。",
    "云深石静闲眠稳，",
    "月上江平放溜迟。",
    "第一莫教谙此境，",
    "倚天功业待君为。"
  ],
  "ptype": null,
  "poetName": "陆龟蒙",
  "poetId": "8441f39c230844b2bff5fac0a3703003",
  "form": "未知",
  "tags": [
    "06.唐代",
    "陆龟蒙"
  ]
}