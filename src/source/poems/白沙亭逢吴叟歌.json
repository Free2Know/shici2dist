{
  "_id": "3ec039aa08e942abaf50ea9081f10ccc",
  "name": "白沙亭逢吴叟歌",
  "contents": [
    "龙池宫里上皇时，",
    "罗衫宝带香风吹。",
    "满朝豪士今已尽，",
    "欲话旧游人不知。",
    "白沙亭上逢吴叟，",
    "爱客脱衣且沽酒。",
    "问之执戟亦先朝，",
    "零落难艰却负樵。",
    "亲观文物蒙雨露，",
    "见我昔年侍丹霄。",
    "冬狩春祠无一事，",
    "欢游洽宴多颁赐。",
    "尝陪月夕竹宫斋，",
    "每返温泉灞陵醉。",
    "星岁再周十二辰，",
    "尔来不语今为君。",
    "盛时忽去良可恨，",
    "一生坎壈何足云。"
  ],
  "ptype": null,
  "poetName": "韦应物",
  "poetId": "45a80c2fc73a4437b0b6c41a5fc10227",
  "form": "未知",
  "tags": [
    "06.唐代",
    "韦应物"
  ]
}