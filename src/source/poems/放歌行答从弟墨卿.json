{
  "_id": "00e97e75ff7848d39e71dcb799577e88",
  "name": "放歌行答从弟墨卿",
  "contents": [
    "小来好文耻学武，",
    "世上功名不解取。",
    "虽沾寸禄已后时，",
    "徒欲出身事明主。",
    "柏梁赋诗不及宴，",
    "长楸走马谁相数。",
    "敛迹俯眉心自甘，",
    "高歌击节声半苦。",
    "由是蹉跎一老夫，",
    "养鸡牧豕东城隅。",
    "空歌汉代萧相国，",
    "肯事霍家冯子都。",
    "徒尔当年声籍籍，",
    "滥作词林两京客。",
    "故人斗酒安陵桥，",
    "黄鸟春风洛阳陌。",
    "吾家令弟才不羁，",
    "五言破的人共推。",
    "兴来逸气如涛涌，",
    "千里长江归海时。",
    "别离短景何萧索，",
    "佳句相思能间作。",
    "举头遥望鲁阳山，",
    "木叶纷纷向人落。"
  ],
  "ptype": null,
  "poetName": "李颀",
  "poetId": "a6c5740481924010b2b4eb097caa19df",
  "form": "未知",
  "tags": [
    "06.唐代",
    "李颀"
  ]
}