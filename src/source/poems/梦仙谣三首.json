{
  "_id": "4c0a6b9655624e85b7ff209fbd12d088",
  "name": "梦仙谣三首",
  "contents": [
    "前程渐觉风光好，",
    "琪花片片粘瑶草。",
    "有人遗我五色丹，",
    "一粒吞之后天老。",
    "青童递酒金觞疾，",
    "列坐红霞神气逸。",
    "笑说留连数日间，",
    "已是人间一千日。",
    "瑶台绛节游皆遍，",
    "异果奇花香扑面。",
    "松窗梦觉却神清，",
    "残月林前三两片。"
  ],
  "ptype": null,
  "poetName": "王毂",
  "poetId": "5d5c9e52ddf242a1a28b5de78858344c",
  "form": "未知",
  "tags": [
    "06.唐代",
    "王毂"
  ]
}