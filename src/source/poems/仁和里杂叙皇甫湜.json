{
  "_id": "41ef02422cad4c5697fd11995c191625",
  "name": "仁和里杂叙皇甫湜",
  "contents": [
    "大人乞马癯乃寒，",
    "宗人贷宅荒厥垣。",
    "横庭鼠径空土涩，",
    "出篱大枣垂朱残。",
    "安定美人截黄绶，",
    "脱落缨裾瞑朝酒。",
    "还家白笔未上头，",
    "使我清声落人後。",
    "枉辱称知犯君眼，",
    "排引才升强絙断。",
    "洛风送马入长关，",
    "阖扇未开逢瘈犬。",
    "那知竖都相草草，",
    "客枕幽单看春老。",
    "归来骨薄面无膏，",
    "疫气冲头鬓茎少。",
    "欲雕小说干天官，",
    "宗孙不调为谁怜。",
    "明朝下元复西道，",
    "崆峒叙别长如天。"
  ],
  "ptype": null,
  "poetName": "李贺",
  "poetId": "a9fc5f44a7474857a8c6fe39ffbad132",
  "form": "未知",
  "tags": [
    "06.唐代",
    "李贺"
  ]
}