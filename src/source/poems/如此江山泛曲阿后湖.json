{
  "_id": "c0c2c2be9e354ae49d182749d9d22da5",
  "name": "如此江山泛曲阿后湖",
  "contents": [
    "依依杨柳，",
    "青丝缕、掩映绿波南浦。",
    "燕掠横斜，",
    "鳞游荡漾，",
    "恰是湔裙时序。",
    "清泠如许。",
    "恍镜影空磨，",
    "簟痕密聚。",
    "欲问伊人，",
    "且自溯洄前渚。",
    "并倚木兰无语。",
    "到来还、远树遥山，",
    "凝眸同睹。",
    "雁齿参差，",
    "汊流逦迤，",
    "多少鸥群鸳侣。",
    "最饶闲趣。",
    "且酒斟绿蚁，",
    "玉杯时举。",
    "欸乃一声，",
    "移入柳阴深处。"
  ],
  "ptype": null,
  "poetName": "虞荐发",
  "poetId": "382802ea8bda4fa8a5f94f25525c0f2a",
  "form": "词",
  "tags": [
    "08.元代",
    "虞荐发"
  ]
}