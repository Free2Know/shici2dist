{
  "_id": "95b2edc9fb3a46a9b21e4829698e423d",
  "name": "和袭美馆娃宫怀古五绝",
  "contents": [
    "三千虽衣水犀珠，",
    "半夜夫差国暗屠。",
    "犹有八人皆二八，",
    "独教西子占亡吴。",
    "一宫花渚漾涟漪，",
    "俀堕鸦鬟出茧眉。",
    "可料座中歌舞袖，",
    "便将残节拂降旗。",
    "几多云榭倚青冥，",
    "越焰烧来一片平。",
    "此地最应沾恨血，",
    "至今春草不匀生。",
    "江色分明练绕台，",
    "战帆遥隔绮疏开。",
    "波神自厌荒淫主，",
    "勾践楼船稳帖来。",
    "宝袜香綦碎晓尘，",
    "乱兵谁惜似花人？",
    "伯劳应是精灵使，",
    "犹向残阳泣暮春。"
  ],
  "ptype": null,
  "poetName": "陆龟蒙",
  "poetId": "8441f39c230844b2bff5fac0a3703003",
  "form": "未知",
  "tags": [
    "06.唐代",
    "陆龟蒙"
  ]
}