{
  "_id": "42ca265ec76644ca97435ba4990a7f28",
  "name": "漫成五章",
  "contents": [
    "沈宋裁辞矜变律，",
    "王杨落笔得良朋。",
    "当时自谓宗师妙，",
    "今日惟观对属能。",
    "李杜操持事略齐，",
    "三才万象共端倪。",
    "集仙殿与金銮殿，",
    "可是苍蝇惑曙鸡。",
    "生儿古有孙征虏，",
    "嫁女今无王右军。",
    "借问琴书终一世，",
    "何如旗盖仰三分。",
    "代北偏师衔使节，",
    "关中裨将建行台。",
    "不妨常日饶轻薄，",
    "且喜临戎用草莱。",
    "郭令素心非黩武，",
    "韩公本意在和戎。",
    "两都耆旧偏垂泪，",
    "临老中原见朔风。"
  ],
  "ptype": null,
  "poetName": "李商隐",
  "poetId": "2771bb31ded849bdac8207fbb5785a3a",
  "form": "未知",
  "tags": [
    "06.唐代",
    "李商隐"
  ]
}