{
  "_id": "db67847ede214008a6ce44ab0fdd1a45",
  "name": "夏宴张兵曹东堂",
  "contents": [
    "重林华屋堪避暑，",
    "况乃烹鲜会佳客。",
    "主人三十朝大夫，",
    "满座森然见矛戟。",
    "北窗卧簟连心花，",
    "竹里蝉鸣西日斜。",
    "羽扇摇风却珠汗，",
    "玉盆贮水割甘瓜。",
    "云峰峨峨自冰雪，",
    "坐对芳樽不知热。",
    "醉来但挂葛巾眠，",
    "莫道明朝有离别。"
  ],
  "ptype": null,
  "poetName": "李颀",
  "poetId": "a6c5740481924010b2b4eb097caa19df",
  "form": "未知",
  "tags": [
    "06.唐代",
    "李颀"
  ]
}