{
  "_id": "3f385ef4dfa1457d9c5ed17b6da46f15",
  "name": "三谣·蟠木谣",
  "contents": [
    "蟠木蟠木，",
    "有似我身；",
    "不中乎器，",
    "无用于人。",
    "下拥肿而上辚菌，",
    "桷不桷兮轮不轮。",
    "天子建明堂兮既非梁栋，",
    "诸侯斫大辂兮材又不中。",
    "唯我病夫，",
    "或有所用。",
    "用尔为几，",
    "承吾臂支吾颐而已矣。",
    "不伤尔性，",
    "不枉尔理。",
    "尔怏怏为几之外，",
    "无所用尔。",
    "尔既不材，",
    "吾亦不材，",
    "胡为乎人间裴回？",
    "蟠木蟠木，",
    "吾与汝归草堂去来。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}