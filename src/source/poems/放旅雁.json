{
  "_id": "119ba3e6359248f7882832d65aebdae0",
  "name": "放旅雁",
  "contents": [
    "九江十年冬大雪，",
    "江水生冰树枝折。",
    "百鸟无食东西飞，",
    "中有旅雁声最饥。",
    "雪中啄草冰上宿，",
    "翅冷腾空飞动迟。",
    "江童持网捕将去，",
    "手携入市生卖之。",
    "我本北人今谴谪，",
    "人鸟虽殊同是客。",
    "见此客鸟伤客人，",
    "赎汝放汝飞入云。",
    "雁雁汝飞向何处？",
    "第一莫飞西北去。",
    "淮西有贼讨未平，",
    "百万甲兵九屯聚。",
    "官军贼军相守老，",
    "食尽兵穷将及汝。",
    "健儿饥饿射汝吃，",
    "拔汝翅翎为箭羽。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}