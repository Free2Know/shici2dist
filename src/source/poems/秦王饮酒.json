{
  "_id": "4f1bf8cf2c9d46f5a8dc47a88715feec",
  "name": "秦王饮酒",
  "contents": [
    "秦王骑虎游八极，",
    "剑光照空天自碧。",
    "羲和敲日玻璃声，",
    "劫灰飞尽古今平。",
    "龙头泻酒邀酒星，",
    "金槽琵琶夜枨枨。",
    "洞庭雨脚来吹笙，",
    "酒酣喝月使倒行。",
    "银云栉栉瑶殿明，",
    "宫门掌事报一更。",
    "花楼玉凤声娇狞，",
    "海绡红文香浅清，",
    "黄鹅跌舞千年觥。",
    "仙人烛树蜡烟轻，",
    "清琴醉眼泪泓泓。"
  ],
  "ptype": null,
  "poetName": "李贺",
  "poetId": "a9fc5f44a7474857a8c6fe39ffbad132",
  "form": "未知",
  "tags": [
    "06.唐代",
    "李贺"
  ]
}