{
  "_id": "d3f3e1b78bee42faab8af8b7324a2b73",
  "name": "喜侯舍人蜀中新命三首",
  "contents": [
    "八都词客漫喧然，",
    "谁解飞扬诰誓间。",
    "五色彩毫裁凤诏，",
    "九重天子豁龙颜。",
    "巴山月在趋朝去，",
    "锦水烟生入阁还。",
    "谋及中兴多少事，",
    "莫愁明月不收关。",
    "却搜文学起吾唐，",
    "暂失都城亦未妨。",
    "锦里幸为丹凤阙，",
    "幕宾征出紫微郎。",
    "来时走马随中使，",
    "到日援毫定外方。",
    "若以掌言看谏猎，",
    "相如从此病辉光。",
    "贾谊才承宣室召，",
    "左思唯预秘书流。",
    "赋家达者无过此，",
    "翰苑今朝是独游。",
    "立被御炉烟气逼，",
    "吟经栈阁雨声秋。",
    "内人未识江淹笔，",
    "竟问当时不早求。"
  ],
  "ptype": null,
  "poetName": "黄滔",
  "poetId": "f1ef950f4d8d443fb545d6261df73929",
  "form": "未知",
  "tags": [
    "06.唐代",
    "黄滔"
  ]
}