{
  "_id": "1ee374a2e6ed48ddb08b6118e203e290",
  "name": "裴将军宅芦管歌",
  "contents": [
    "辽东九月芦叶断，",
    "辽东小儿采芦管。",
    "可怜新管清且悲，",
    "一曲风飘海头满。",
    "海树萧索天雨霜，",
    "管声寥亮月苍苍。",
    "白狼河北堪愁恨，",
    "玄兔城南皆断肠。",
    "辽东将军长安宅，",
    "美人芦管会佳客。",
    "弄调啾飕胜洞箫，",
    "发声窈窕欺横笛。",
    "夜半高堂客未回，",
    "祗将芦管送君杯。",
    "巧能陌上惊杨柳，",
    "复向园中误落梅。",
    "诸客爱之听未足，",
    "高卷珠帘列红烛。",
    "将军醉舞不肯休，",
    "更使美人吹一曲。"
  ],
  "ptype": null,
  "poetName": "岑参",
  "poetId": "77a58f32ae514e76913c578aae0230d3",
  "form": "未知",
  "tags": [
    "06.唐代",
    "岑参"
  ]
}