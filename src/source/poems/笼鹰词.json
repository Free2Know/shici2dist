{
  "_id": "7a72c613b79842b1ab46c0df5d01bcba",
  "name": "笼鹰词",
  "contents": [
    "凄风淅沥飞严霜，",
    "苍鹰上击翻曙光。",
    "云披雾裂虹蜺断，",
    "霹雳掣电捎平冈。",
    "砉然劲翮翦荆棘，",
    "下攫狐兔腾苍茫。",
    "爪毛吻血百鸟逝，",
    "独立四顾时激昂。",
    "炎风溽暑忽然至，",
    "羽翼脱落自摧藏。",
    "草中狸鼠足为患，",
    "一夕十顾惊且伤。",
    "但愿清商复为假，",
    "拔去万累云间翔。"
  ],
  "ptype": null,
  "poetName": "柳宗元",
  "poetId": "dbebad3f24884e808875eb6b53de400b",
  "form": "未知",
  "tags": [
    "06.唐代",
    "柳宗元"
  ]
}