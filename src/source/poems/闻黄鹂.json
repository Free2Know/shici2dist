{
  "_id": "96515e1ad7324fff869376051e5331f6",
  "name": "闻黄鹂",
  "contents": [
    "倦闻子规朝暮声，",
    "不意忽有黄鹂鸣。",
    "一声梦断楚江曲，",
    "满眼故园春意生。",
    "目极千里无山河，",
    "麦芒际天摇清波。",
    "王畿优本少赋役，",
    "务闲酒熟饶经过。",
    "此时晴烟最深处，",
    "舍南巷北遥相语。",
    "翻日迥度昆明飞，",
    "凌风邪看细柳翥。",
    "我今误落千万山，",
    "身同伧人不思还。",
    "乡禽何事亦来此，",
    "令我生心忆桑梓。",
    "闭声回翅归务速，",
    "西林紫椹行当熟。"
  ],
  "ptype": null,
  "poetName": "柳宗元",
  "poetId": "dbebad3f24884e808875eb6b53de400b",
  "form": "未知",
  "tags": [
    "06.唐代",
    "柳宗元"
  ]
}