{
  "_id": "82a3a907741b4557b4e0774d6033713a",
  "name": "邯郸少年行",
  "contents": [
    "邯郸城南游侠子，",
    "自矜生长邯郸里。",
    "千场纵博家仍富，",
    "几度报仇身不死。",
    "宅中歌笑日纷纷，",
    "门外车马常如云。",
    "未知肝胆向谁是，",
    "令人却忆平原君。",
    "君不见今人交态薄，",
    "黄金用尽还疏索。",
    "以兹感叹辞旧游，",
    "更于时事无所求。",
    "且与少年饮美酒，",
    "往来射猎西山头。"
  ],
  "ptype": null,
  "poetName": "高适",
  "poetId": "0d11fdc00e6841ed859f8a40f1a2c988",
  "form": "未知",
  "tags": [
    "06.唐代",
    "高适"
  ]
}