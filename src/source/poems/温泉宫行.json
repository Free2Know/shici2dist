{
  "_id": "917442e10b55498da680bbf9d853fceb",
  "name": "温泉宫行",
  "contents": [
    "十月一日天子来，",
    "青绳御路无尘埃。",
    "宫前内里汤各别，",
    "每个白玉芙蓉开。",
    "朝元阁向山上起，",
    "城绕青山龙暖水。",
    "夜开金殿看星河，",
    "宫女知更月明里。",
    "武皇得仙王母去，",
    "山鸡昼鸣宫中树。",
    "温泉决决出宫流，",
    "宫使年年修玉楼。",
    "禁兵去尽无射猎，",
    "日西麋鹿登城头。",
    "梨园弟子偷曲谱，",
    "头白人间教歌舞。"
  ],
  "ptype": null,
  "poetName": "王建",
  "poetId": "e4c0f1b14bb84f5580d380c406f4ed58",
  "form": "未知",
  "tags": [
    "06.唐代",
    "王建"
  ]
}