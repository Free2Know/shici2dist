{
  "_id": "638e4e4fa9664276b4fad74c78922d9b",
  "name": "紫踯躅",
  "contents": [
    "紫踯躅，",
    "灭紫拢裙倚山腹。",
    "文君新寡乍归来，",
    "羞怨春风不能哭。",
    "我从相识便相怜，",
    "但是花丛不回目。",
    "去年春别湘水头，",
    "今年夏见青山曲。",
    "迢迢远在青山上，",
    "山高水阔难容足。",
    "愿为朝日早相暾，",
    "愿作轻风暗相触。",
    "乐踯躅，",
    "我向通州尔幽独。",
    "可怜今夜宿青山，",
    "何年却向青山宿。",
    "山花渐暗月渐明，",
    "月照空山满山绿。",
    "山空月午夜无人，",
    "何处知我颜如玉。"
  ],
  "ptype": null,
  "poetName": "元稹",
  "poetId": "e04ddf3e16fd40a3bc351fd163098dda",
  "form": "未知",
  "tags": [
    "06.唐代",
    "元稹"
  ]
}