{
  "_id": "32064d41cba64a9aaa0945aaa8437d8f",
  "name": "王夫子",
  "contents": [
    "王夫子，",
    "送君为一尉，",
    "东南三千五百里。",
    "道途虽远位虽卑，",
    "月俸犹堪活妻子。",
    "男儿口读古人书，",
    "束带敛手来从事。",
    "尽将徇禄给一家，",
    "远则行道佐时理。",
    "行道佐时须待命，",
    "委身下位无为耻。",
    "命苟未来且求食，",
    "官无高卑及远迩。",
    "男儿上既未能济天下，",
    "下又不至饥寒死。",
    "吾观九品至一品，",
    "其间气味都相似。",
    "紫绶朱绂青布衫，",
    "颜色不同而已矣。",
    "王夫子，",
    "别有一事欲劝君，",
    "遇酒逢春且欢喜。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}