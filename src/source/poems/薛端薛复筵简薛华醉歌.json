{
  "_id": "009cf80f5d7b441a9b24f6f6bfd527cf",
  "name": "薛端薛复筵简薛华醉歌",
  "contents": [
    "文章有神交有道，",
    "端复得之名誉早。",
    "爱客满堂尽豪翰，",
    "开筵上日思芳草。",
    "安得健步移远梅，",
    "乱插繁花向晴昊。",
    "千里犹残旧冰雪，",
    "百壶且试开怀抱。",
    "垂老恶闻战鼓悲，",
    "急觞为缓忧心捣。",
    "少年努力纵谈笑，",
    "看我形容已枯槁。",
    "坐中薛华善醉歌，",
    "歌辞自作风格老。",
    "近来海内为长句，",
    "汝与山东李白好。",
    "何刘沈谢力未工，",
    "才兼鲍昭愁绝倒。",
    "诸生颇尽新知乐，",
    "万事终伤不自保。",
    "气酣日落西风来，",
    "愿吹野水添金杯。",
    "如渑之酒常快意，",
    "亦知穷愁安在哉。",
    "忽忆雨时秋井塌，",
    "古人白骨生青苔，",
    "如何不饮令心哀。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}