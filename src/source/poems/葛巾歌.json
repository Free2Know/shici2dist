{
  "_id": "ea9a6f4098de46f5b837f40f1dee40ae",
  "name": "葛巾歌",
  "contents": [
    "一片白葛巾，",
    "潜夫自能结。",
    "篱边折枯蒿，",
    "聊用簪华发。",
    "有时醉倒长松侧，",
    "酒醒不见心还忆。",
    "谷鸟衔将却趁来，",
    "野风吹去还寻得。",
    "十年紫竹溪南住，",
    "迹同玄豹依深雾。",
    "草堂窗底漉春醅，",
    "山寺门前逢暮雨。",
    "临汝袁郎得相见，",
    "闲云引到东阳县。",
    "鲁性将他类此身，",
    "还拈野物赠傍人。",
    "空留棁仗犊鼻裈，",
    "濛濛烟雨归山村。"
  ],
  "ptype": null,
  "poetName": "刘言史",
  "poetId": "59d95e0d5d8847fd8536f2925dd9b0f8",
  "form": "未知",
  "tags": [
    "06.唐代",
    "刘言史"
  ]
}