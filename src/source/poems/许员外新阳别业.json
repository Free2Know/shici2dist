{
  "_id": "d2ae6fea37374e67ad1d16a788613fdb",
  "name": "许员外新阳别业",
  "contents": [
    "兰汀橘岛映亭台，",
    "不是经心即手栽。",
    "满阁白云随雨去，",
    "一池寒月逐潮来。",
    "小松出屋和巢长，",
    "新径通村避笋开。",
    "柳絮风前欹枕卧，",
    "荷花香里棹舟回。",
    "园中认叶封林草，",
    "檐下攀枝落野梅。",
    "莫恣高情求逸思，",
    "须防急诏用长材。",
    "若因萤火终残卷，",
    "便把渔歌送几杯。",
    "多谢郢中贤太守，",
    "常时谈笑许追陪。"
  ],
  "ptype": null,
  "poetName": "方干",
  "poetId": "fb2c8db4ee504545b4b8cf96199091b0",
  "form": "未知",
  "tags": [
    "06.唐代",
    "方干"
  ]
}