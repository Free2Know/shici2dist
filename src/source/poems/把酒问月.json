{
  "_id": "e29e96c0c9ae4de6b04d3bceef6e8a3f",
  "name": "把酒问月",
  "contents": [
    "青天有月来几时，",
    "我今停杯一问之：人攀明月不可得，",
    "月行却与人相随？",
    "皎如飞镜临丹阙，",
    "绿烟灭尽清辉发？",
    "但见宵从海上来，",
    "宁知晓向云间没？",
    "白兔捣药秋复春，",
    "嫦娥孤栖与谁邻？",
    "今人不见古时月，",
    "今月曾经照古人。",
    "古人今人若流水，",
    "共看明月皆如此。",
    "唯愿当歌对酒时，",
    "月光长照金樽里。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}