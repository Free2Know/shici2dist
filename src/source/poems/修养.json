{
  "_id": "8fc4540fed0b48bf83c5197ca8ff0889",
  "name": "修养",
  "contents": [
    "损神终日谈虚空，",
    "不必归命于胎中。",
    "我神不西亦不东，",
    "烟收云散何濛濛。",
    "尝令体如微微风，",
    "绵绵不断道自冲。",
    "世人逢一不逢一，",
    "一回存想一回出。",
    "只知一切望一切，",
    "不觉一日损一日。",
    "劝君修真复识真，",
    "世上道人多忤人，",
    "披图醮录益乱神。",
    "此法那能坚此身，",
    "心田自有灵地珍。",
    "惜哉自有不自亲，",
    "明真汩没随埃尘。"
  ],
  "ptype": null,
  "poetName": "刘叉",
  "poetId": "5f9454205baa4ad19023a84428b84e31",
  "form": "未知",
  "tags": [
    "06.唐代",
    "刘叉"
  ]
}