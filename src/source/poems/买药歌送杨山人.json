{
  "_id": "1d2c4c4881d54fad8c87fa1ea6033ca1",
  "name": "买药歌送杨山人",
  "contents": [
    "华阴少年何所希，",
    "欲饵丹砂化骨飞。",
    "江南药少淮南有，",
    "暂别胥门上京口。",
    "京口斜通江水流，",
    "斐回应上青山头。",
    "夜惊潮没鸬鹚堰，",
    "朝看日出芙蓉楼。",
    "摇荡春风乱帆影，",
    "片云无数是扬州。",
    "扬州喧喧卖药市，",
    "浮俗无由识仙子。",
    "河间姹女直千金，",
    "紫阳夫人服不死。",
    "吾于此道复何如，",
    "昨朝新得蓬莱书。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}