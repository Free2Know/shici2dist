{
  "_id": "ae21d1c1ac0e41149d9de3ebae2e6c25",
  "name": "省试日上崔侍郎四首",
  "contents": [
    "衣上年年泪血痕，",
    "只将怀抱诉乾坤。",
    "如今主圣臣贤日，",
    "岂致人间一物冤。",
    "如病如痴二十秋，",
    "求名难得又难休。",
    "回看骨肉须堪耻，",
    "一著麻衣便白头。",
    "戚里称儒愧小才，",
    "礼闱公道此时开。",
    "他人何事虚相指，",
    "明主无私不是媒。",
    "方寸终朝似火然，",
    "为求白日上青天。",
    "自嗟辜负平生眼，",
    "不识春光二十年。"
  ],
  "ptype": null,
  "poetName": "刘得仁",
  "poetId": "d023386d977440f8bbea3bbd47049cbb",
  "form": "未知",
  "tags": [
    "06.唐代",
    "刘得仁"
  ]
}