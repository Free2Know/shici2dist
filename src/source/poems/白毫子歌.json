{
  "_id": "c619f759ba1141479ed1531f21f674b4",
  "name": "白毫子歌",
  "contents": [
    "淮南小山白毫子，",
    "乃在淮南小山里。",
    "夜卧松下云，",
    "朝餐石中髓。",
    "小山连绵向江开，",
    "碧峰巉岩绿水回。",
    "余配白毫子，",
    "独酌流霞杯。",
    "拂花弄琴坐青苔，",
    "绿萝树下春风来。",
    "南窗萧飒松声起，",
    "凭崖一听清心耳。",
    "可得见，",
    "未得亲。",
    "八公携手五云去，",
    "空馀桂树愁杀人。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}