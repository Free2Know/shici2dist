{
  "_id": "887c93e85f0b41d0a54ab0dccf6b18bd",
  "name": "筑城篇",
  "contents": [
    "三十六里西川地，",
    "围绕城郭峨天横。",
    "一家人率一口甓，",
    "版筑才兴城已成。",
    "役夫登登无倦色，",
    "馔饱觞酣方暂息。",
    "不假神龟出指踪，",
    "尽凭心匠为筹画。",
    "画阁团团真铁瓮，",
    "堵阔巉岩齐石壁。",
    "风吹四面旌旗动，",
    "火焰相烧满天赤。",
    "散花楼晚挂残虹，",
    "濯锦秋江澄倒碧。",
    "西川父老贺子孙，",
    "从兹始是中华人。"
  ],
  "ptype": null,
  "poetName": "顾云",
  "poetId": "daf0de2805634e35957b08b23c965b0d",
  "form": "未知",
  "tags": [
    "06.唐代",
    "顾云"
  ]
}