{
  "_id": "a904f7fb4ffe473ba475c4de994e6d03",
  "name": "看牡丹二首",
  "contents": [
    "莫将红粉比秾华，",
    "红粉那堪比此花。",
    "隔院闻香谁不惜，",
    "出栏呈艳自应夸。",
    "北方有态须倾国，",
    "西子能言亦丧家。",
    "输我一枝和晓露，",
    "真珠帘外向人斜。",
    "看花长到牡丹月，",
    "万事全忘自不知。",
    "风促乍开方可惜，",
    "雨淋将谢可堪悲。",
    "闲年对坐浑成偶，",
    "醉后抛眠恐负伊。",
    "也拟便休还改过，",
    "迢迢争奈一年期。"
  ],
  "ptype": null,
  "poetName": "孙鲂",
  "poetId": "339aec05f0d643e5a0b6df2171b2037e",
  "form": "未知",
  "tags": [
    "06.唐代",
    "孙鲂"
  ]
}