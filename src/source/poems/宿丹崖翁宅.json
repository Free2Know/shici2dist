{
  "_id": "9c49749b15aa437f914a300413c00330",
  "name": "宿丹崖翁宅",
  "contents": [
    "扁舟欲到泷口湍，",
    "春水湍泷上水难。",
    "投竿来泊丹崖下，",
    "得与崖翁尽一欢。",
    "丹崖之亭当石颠，",
    "破竹半山引寒泉。",
    "泉流掩映在木杪。",
    "有若白鸟飞林间。",
    "往往随风作雾雨，",
    "湿人巾履满庭前。",
    "丹崖翁，",
    "爱丹崖，",
    "弃官几年崖下家。",
    "儿孙棹船抱酒瓮，",
    "醉里长歌挥钓车。",
    "吾将求退与翁游，",
    "学翁歌醉在鱼舟。",
    "官吏随人往未得，",
    "却望丹崖惭复羞。"
  ],
  "ptype": null,
  "poetName": "元结",
  "poetId": "a832c75d494248ca871aea55f8d78fe4",
  "form": "未知",
  "tags": [
    "06.唐代",
    "元结"
  ]
}