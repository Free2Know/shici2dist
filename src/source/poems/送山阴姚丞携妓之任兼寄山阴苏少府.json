{
  "_id": "5de15a46a2114c11aa1180ccc6cfad6f",
  "name": "送山阴姚丞携妓之任兼寄山阴苏少府",
  "contents": [
    "东风香草路，",
    "南客心容与。",
    "白皙吴王孙，",
    "青蛾柳家女。",
    "都门数骑出，",
    "河口片帆举。",
    "夜簟眠橘洲，",
    "春衫傍枫屿。",
    "山阴政简甚从容，",
    "到罢唯求物外踪。",
    "落日花边剡溪水，",
    "晴烟竹里会稽峰。",
    "才子风流苏伯玉，",
    "同官晓暮应相逐。",
    "加餐共爱鲈鱼肥，",
    "醒酒仍怜甘蔗熟。",
    "知君炼思本清新，",
    "季子如今德有邻。",
    "他日如寻始宁墅，",
    "题诗早晚寄西人。"
  ],
  "ptype": null,
  "poetName": "韩翃",
  "poetId": "135a4148450d4726a0b138479ebc3f64",
  "form": "未知",
  "tags": [
    "06.唐代",
    "韩翃"
  ]
}