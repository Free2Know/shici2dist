{
  "_id": "2714ecfc16e54609a2a06383ab9e7e13",
  "name": "送春归",
  "contents": [
    "送春归，",
    "三月尽日日暮时。",
    "去年杏园花飞御沟绿，",
    "何处送春曲江曲。",
    "今年杜鹃花落子规啼，",
    "送春何处西江西。",
    "帝城送春犹怏怏，",
    "天涯送春能不加惆怅？",
    "莫惆怅，",
    "送春人。",
    "冗员无替五年罢，",
    "应须准拟再送浔阳春。",
    "五年炎凉凡十变，",
    "又知此身健不健？",
    "好去今年江上春，",
    "明年未死还相见。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}