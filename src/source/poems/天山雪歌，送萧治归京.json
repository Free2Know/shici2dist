{
  "_id": "935ee1b4ee7240a4b300a511aa0351c6",
  "name": "天山雪歌，送萧治归京",
  "contents": [
    "天山有雪常不开，",
    "千峰万岭雪崔嵬。",
    "北风夜卷赤亭口，",
    "一夜天山雪更厚。",
    "能兼汉月照银山，",
    "复逐胡风过铁关。",
    "交河城边飞鸟绝，",
    "轮台路上马蹄滑。",
    "晻霭寒氛万里凝，",
    "阑干阴崖千丈冰。",
    "将军狐裘卧不暖，",
    "都护宝刀冻欲断。",
    "正是天山雪下时，",
    "送君走马归京师。",
    "雪中何以赠君别，",
    "惟有青青松树枝。"
  ],
  "ptype": null,
  "poetName": "岑参",
  "poetId": "77a58f32ae514e76913c578aae0230d3",
  "form": "未知",
  "tags": [
    "06.唐代",
    "岑参"
  ]
}