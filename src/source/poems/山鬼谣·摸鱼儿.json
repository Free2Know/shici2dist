{
  "_id": "b49529dab1b24631be305fd5165a7b1f",
  "name": "山鬼谣·摸鱼儿",
  "contents": [
    "问何年，",
    "此山来此，",
    "西风落日无语。",
    "看君似是羲皇上，",
    "直作太初名汝。",
    "溪上路。",
    "算只有、红尘不到今犹古。",
    "一杯谁举。",
    "笑我醉呼君，",
    "崔嵬未起，",
    "山鸟覆杯去。",
    "须记取。",
    "昨夜龙湫风雨。",
    "门前石浪掀舞。",
    "四更山鬼吹灯啸，",
    "惊倒世间儿女。",
    "依约处。",
    "还问我、清游杖屦公良苦。",
    "神交心许。",
    "待万里携君，",
    "鞭笞鸾凤，",
    "诵我远游赋。"
  ],
  "ptype": null,
  "poetName": "辛弃疾",
  "poetId": "27216843129341f4ae695b68fd6cb4e3",
  "form": "词",
  "tags": [
    "07.宋代",
    "辛弃疾"
  ]
}