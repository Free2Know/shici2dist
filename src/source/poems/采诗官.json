{
  "_id": "73ce390925254a36ad285a39516628a7",
  "name": "采诗官",
  "contents": [
    "采诗官，",
    "采诗听歌导人言。",
    "言者无罪闻者诫，",
    "下流上通上下泰。",
    "周灭秦兴至隋氏，",
    "十代采诗官不置。",
    "郊庙登歌赞君美，",
    "乐府艳词悦君意。",
    "若求兴谕规刺言，",
    "万句千章无一字。",
    "不是章句无规刺，",
    "渐及朝廷绝讽议。",
    "诤臣杜口为冗员，",
    "谏鼓高悬作虚器。",
    "一人负(户衣)常端默，",
    "百辟入门两自媚。",
    "夕郎所贺皆德音，",
    "春官每奏唯祥瑞。",
    "君之堂兮千里远，",
    "君之门兮九重闭。",
    "君耳唯闻堂上言，",
    "君眼不见门前事。",
    "贪吏害民无所忌，",
    "奸臣蔽君无所畏。",
    "君不见厉王胡亥之末年，",
    "群臣有利君无利。",
    "君兮君兮愿听此，",
    "欲开壅蔽达人情，",
    "先向歌诗求讽刺。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}