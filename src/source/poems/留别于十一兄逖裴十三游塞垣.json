{
  "_id": "35da7bd39bec404db63b45b376b1ac3d",
  "name": "留别于十一兄逖裴十三游塞垣",
  "contents": [
    "太公渭川水，",
    "李斯上蔡门。",
    "钓周猎秦安黎元，",
    "小鱼鵕兔何足言。",
    "天张云卷有时节，",
    "吾徒莫叹羝触藩。",
    "于公白首大梁野，",
    "使人怅望何可论。",
    "既知朱亥为壮士，",
    "且愿束心秋毫里。",
    "秦赵虎争血中原，",
    "当去抱关救公子。",
    "裴生览千古，",
    "龙鸾炳文章。",
    "悲吟雨雪动林木，",
    "放书辍剑思高堂。",
    "劝尔一杯酒，",
    "拂尔裘上霜。",
    "尔为我楚舞，",
    "吾为尔楚歌。",
    "且探虎穴向沙漠，",
    "鸣鞭走马凌黄河。",
    "耻作易水别，",
    "临岐泪滂沱。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}