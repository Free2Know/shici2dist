{
  "_id": "11e727a7adde4a8083f0eae5c54d8d7f",
  "name": "杜鹃行",
  "contents": [
    "古时杜宇称望帝，",
    "魂作杜鹃何微细。",
    "跳枝窜叶树木中，",
    "抢佯瞥捩雌随雄。",
    "毛衣惨黑貌憔悴，",
    "众鸟安肯相尊崇。",
    "隳形不敢栖华屋，",
    "短翮唯愿巢深丛。",
    "穿皮啄朽觜欲秃，",
    "苦饥始得食一虫。",
    "谁言养雏不自哺，",
    "此语亦足为愚蒙。",
    "声音咽咽如有谓，",
    "号啼略与婴儿同。",
    "口干垂血转迫促，",
    "似欲上诉于苍穹。",
    "蜀人闻之皆起立，",
    "至今斅学效遗风，",
    "乃知变化不可穷。",
    "岂知昔日居深宫，",
    "嫔嫱左右如花红。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}