{
  "_id": "1e4059324a57415080e06e0af68d8a3e",
  "name": "奉和袭美夏景冲澹偶作次韵二首",
  "contents": [
    "蝉雀参差在扇纱，",
    "竹襟轻利箨冠斜。",
    "垆中有酒文园会，",
    "琴上无弦靖节家。",
    "芝畹烟霞全覆穗，",
    "橘洲风浪半浮花。",
    "闲思两地忘名者，",
    "不信人间发解华。",
    "只于池曲象山幽，",
    "便是潇湘浸石楼。",
    "斜拂芡盘轻鹜下，",
    "细穿菱线小鲵游。",
    "闲开茗焙尝须遍，",
    "醉拨书帷卧始休。",
    "莫道仙家无好爵，",
    "方诸还拜碧琳侯。"
  ],
  "ptype": null,
  "poetName": "陆龟蒙",
  "poetId": "8441f39c230844b2bff5fac0a3703003",
  "form": "未知",
  "tags": [
    "06.唐代",
    "陆龟蒙"
  ]
}