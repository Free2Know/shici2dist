{
  "_id": "157e327d59554dccaaa83d30d3b89e83",
  "name": "新葺茆堂",
  "contents": [
    "剪竹诛茆就水滨，",
    "静中还得保天真。",
    "只闻神鬼害盈满，",
    "不见古今争贱贫。",
    "树影便为廊庑屋，",
    "草香权当绮罗茵。",
    "阶前一片泓澄水，",
    "借与汀禽活紫鳞。",
    "耨水耕山息故林，",
    "壮图嘉话负前心。",
    "素丝鬓上分愁色，",
    "络纬床头和苦吟。",
    "笔研不才当付火，",
    "方书多诳罢烧金。",
    "同年二十八君子，",
    "游楚游秦断好音。"
  ],
  "ptype": null,
  "poetName": "徐夤",
  "poetId": "52ec99675887475ea1a5adf0625ec087",
  "form": "未知",
  "tags": [
    "06.唐代",
    "徐夤"
  ]
}