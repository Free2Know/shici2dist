{
  "_id": "883c418b787744fb8b758d430b9a5793",
  "name": "嗟哉董生行",
  "contents": [
    "淮水出桐柏，",
    "山东驰遥遥千里不能休；",
    "淝水出其侧，",
    "不能千里百里入淮流。",
    "寿州属县有安丰，",
    "唐贞元时县人董生召南隐居行义于其中。",
    "刺史不能荐，",
    "天子不闻名声。",
    "爵禄不及门，",
    "门外惟有吏，",
    "日来征租更索钱。",
    "嗟哉董生朝出耕夜归读古人书，",
    "尽日不得息。",
    "或山而樵，",
    "或水而渔。",
    "入厨具甘旨，",
    "上堂问起居。",
    "父母不戚戚，",
    "妻子不咨咨。",
    "嗟哉董生孝且慈，",
    "人不识，",
    "惟有天翁知，",
    "生祥下瑞无时期。",
    "家有狗乳出求食，",
    "鸡来哺其儿。",
    "啄啄庭中拾虫蚁，",
    "哺之不食鸣声悲。",
    "彷徨踯躅久不去，",
    "以翼来覆待狗归。",
    "嗟哉董生，",
    "谁将与俦？",
    "时之人，",
    "夫妻相虐，",
    "兄弟为雠。",
    "食君之禄，",
    "而令父母愁。",
    "亦独何心，",
    "嗟哉董生无与俦。"
  ],
  "ptype": null,
  "poetName": "韩愈",
  "poetId": "f1620b7783874cebac0f1409c43a08e6",
  "form": "未知",
  "tags": [
    "06.唐代",
    "韩愈"
  ]
}