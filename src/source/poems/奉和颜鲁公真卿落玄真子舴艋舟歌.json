{
  "_id": "9eaa9dfa0e3749ffa2ea9bf3313a7de3",
  "name": "奉和颜鲁公真卿落玄真子舴艋舟歌",
  "contents": [
    "沧浪子后玄真子，",
    "冥冥钓隐江之汜。",
    "刳木新成舴艋舟，",
    "诸侯落舟自兹始。",
    "得道身不系，",
    "无机舟亦闲。",
    "从水远逝兮任风还，",
    "朝五湖兮夕三山。",
    "停纶乍入芙蓉浦，",
    "击汰时过明月湾。",
    "太公取璜我不取，",
    "龙伯钓鳌我不钓。",
    "竹竿袅袅鱼簁簁，",
    "此中自得还自笑。",
    "汗漫一游何可期，",
    "后来谁遇冰雪姿。",
    "上古初闻出尧世，",
    "今朝还见在尧时。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}