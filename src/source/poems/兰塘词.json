{
  "_id": "f1d650c13b8941c996c35477f0f4b2b6",
  "name": "兰塘词",
  "contents": [
    "塘水汪汪凫唼喋，",
    "忆上江南木兰楫。",
    "绣颈金须荡倒光，",
    "团团皱绿鸡头叶。",
    "露凝荷卷珠净圆，",
    "紫菱刺短浮根缠。",
    "小姑归晚红妆浅，",
    "镜里芙蓉照水鲜。",
    "东沟潏潏劳回首，",
    "欲寄一杯琼液酒。",
    "知道无郎却有情，",
    "长教月照相思柳。"
  ],
  "ptype": null,
  "poetName": "温庭筠",
  "poetId": "c510983e29d441038ad19df73266762d",
  "form": "未知",
  "tags": [
    "06.唐代",
    "温庭筠"
  ]
}