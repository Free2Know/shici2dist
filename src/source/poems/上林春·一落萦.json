{
  "_id": "40a1ebf67ac5406083be753bcb0a86aa",
  "name": "上林春·一落萦",
  "contents": [
    "东苑梅繁，",
    "豪健放乐，",
    "醉倒花前狂客。",
    "靓妆微步，",
    "攀条弄粉，",
    "凌波遍寻青陌。",
    "暗香堕靥。",
    "更飘近、雾鬟蝉额。",
    "倒金荷、念流光易失，",
    "幽姿堪惜。",
    "惜花心、未甘鬓白。",
    "南枝上、又见寻芳消息。",
    "旧游回首，",
    "前欢如梦，",
    "谁知等闲抛掷。",
    "稠红乱蕊，",
    "漫开遍、楚江南北。",
    "独销魂，",
    "念谁寄、故园春色。"
  ],
  "ptype": null,
  "poetName": "曾纡",
  "poetId": "4a5ab2e782884a2c91a4b66f439115dd",
  "form": "词",
  "tags": [
    "07.宋代",
    "曾纡"
  ]
}