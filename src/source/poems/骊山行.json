{
  "_id": "7daf89f05b2b4f018857f7cfdcc9e068",
  "name": "骊山行",
  "contents": [
    "君不见开元至化垂衣裳，",
    "厌坐明堂朝万方。",
    "访道灵山降圣祖，",
    "沐浴华池集百祥。",
    "千乘万骑被原野，",
    "云霞草木相辉光。",
    "禁仗围山晓霜切，",
    "离宫积翠夜漏长。",
    "玉阶寂历朝无事，",
    "碧树萎蕤寒更芳。",
    "三清小鸟传仙语，",
    "九华真人奉琼浆。",
    "下元昧爽漏恒秩，",
    "登山朝礼玄元室。",
    "翠华稍隐天半云，",
    "丹阁光明海中日。",
    "羽旗旄节憩瑶台，",
    "清丝妙管从空来。",
    "万井九衢皆仰望，",
    "彩云白鹤方徘徊。",
    "凭高览古嗟寰宇，",
    "造化茫茫思悠哉。",
    "秦川八水长缭绕，",
    "汉氏五陵空崔嵬。",
    "乃言圣祖奉丹经，",
    "以年为日亿万龄。",
    "苍生咸寿阴阳泰，",
    "高谢前王出尘外。",
    "英豪共理天下晏，",
    "戎夷詟伏兵无战。",
    "时丰赋敛未告劳，",
    "海阔珍奇亦来献。",
    "干戈一起文武乖，",
    "欢娱已极人事变。",
    "圣皇弓剑坠幽泉，",
    "古木苍山闭宫殿。",
    "缵承鸿业圣明君，",
    "威震六合驱妖氛。",
    "太平游幸今可待，",
    "汤泉岚岭还氛氲。"
  ],
  "ptype": null,
  "poetName": "韦应物",
  "poetId": "45a80c2fc73a4437b0b6c41a5fc10227",
  "form": "未知",
  "tags": [
    "06.唐代",
    "韦应物"
  ]
}