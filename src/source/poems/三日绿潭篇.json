{
  "_id": "9043a618d288413f85ae850974396972",
  "name": "三日绿潭篇",
  "contents": [
    "春潭滉漾接隋宫，",
    "宫阙连延潭水东。",
    "蘋苔嫩色涵波绿，",
    "桃李新花照底红。",
    "垂菱布藻如妆镜，",
    "丽日晴天相照映。",
    "素影沉沉对蝶飞，",
    "金沙砾砾窥鱼泳。",
    "佳人祓禊赏韵年，",
    "倾国倾城并可怜。",
    "拾翠总来芳树下，",
    "踏青争绕绿潭边。",
    "公子王孙恣游玩，",
    "沙阳水曲情无厌。",
    "禽浮似挹羽觞杯，",
    "鳞跃疑投水心剑。",
    "金鞍玉勒骋轻肥，",
    "落絮红尘拥路飞。",
    "绿水残霞催席散，",
    "画楼初月待人归。"
  ],
  "ptype": null,
  "poetName": "万齐融",
  "poetId": "2bc11595e71a4ed3bcb00ba199adc40d",
  "form": "未知",
  "tags": [
    "06.唐代",
    "万齐融"
  ]
}