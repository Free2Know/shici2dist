{
  "_id": "9710c554c37e4a5da51999ab31a3b03d",
  "name": "苏州元日郡斋感怀，寄越州元相……",
  "contents": [
    "称庆还乡郡吏归，",
    "端忧明发俨朝衣。",
    "首开三百六旬日，",
    "新知四十九年非。",
    "当官补拙犹勤虑，",
    "游宦量才已息机。",
    "举族共资随月俸，",
    "一身惟忆故山薇。",
    "旧交邂逅封疆近，",
    "老牧萧条宴赏稀。",
    "书札每来同笑语，",
    "篇章时到借光辉。",
    "丝纶暂厌分符竹，",
    "舟楫初登拥羽旗。",
    "未知今日情何似，",
    "应与幽人事有违。"
  ],
  "ptype": null,
  "poetName": "李谅",
  "poetId": "76d1839afd6b40a5b1755df6dd764471",
  "form": "未知",
  "tags": [
    "06.唐代",
    "李谅"
  ]
}