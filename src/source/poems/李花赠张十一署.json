{
  "_id": "c29337db76c14ee9aa2ed554f3bc8fb4",
  "name": "李花赠张十一署",
  "contents": [
    "江陵城西二月尾，",
    "花不见桃惟见李。",
    "风揉雨练雪羞比，",
    "波涛翻空杳无涘。",
    "君知此处花何似，",
    "白花倒烛天夜明，",
    "群鸡惊鸣官吏起。",
    "金乌海底初飞来，",
    "朱辉散射青霞开。",
    "迷魂乱眼看不得，",
    "照耀万树繁如堆。",
    "念昔少年著游燕，",
    "对花岂省曾辞杯。",
    "自从流落忧感集，",
    "欲去未到先思回。",
    "只今四十已如此，",
    "后日更老谁论哉。",
    "力携一尊独就醉，",
    "不忍虚掷委黄埃。"
  ],
  "ptype": null,
  "poetName": "韩愈",
  "poetId": "f1620b7783874cebac0f1409c43a08e6",
  "form": "未知",
  "tags": [
    "06.唐代",
    "韩愈"
  ]
}