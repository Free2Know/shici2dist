{
  "_id": "990e0b96bc2848499a0854ff0da38950",
  "name": "往丹阳寻陆处士不遇",
  "contents": [
    "远客殊未归，",
    "我来几惆怅。",
    "叩关一日不见人，",
    "绕屋寒花笑相向。",
    "寒花寂寂遍荒阡，",
    "柳色萧萧愁暮蝉。",
    "行人无数不相识，",
    "独立云阳古驿边。",
    "凤翅山中思本寺，",
    "鱼竿村口望归船。",
    "归船不见见寒烟，",
    "离心远水共悠然。",
    "他日相期那可定，",
    "闲僧著处即经年。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}