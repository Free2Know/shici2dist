{
  "_id": "51c06d116c1e448caaf0f7f16926d218",
  "name": "成纪书事二首",
  "contents": [
    "东吴远别客西秦，",
    "怀旧伤时暗洒巾。",
    "满野多成无主冢，",
    "防边半是异乡人。",
    "山河再阔千余里，",
    "城市曾经一百春。",
    "闲与将军议戎事，",
    "伊兰犹未绝胡尘。",
    "蹉跎远入犬羊中，",
    "荏苒将成白首翁。",
    "三楚田园归未得，",
    "五原岐路去无穷。",
    "天垂大野雕盘草，",
    "月落孤城角啸风。",
    "难问开元向前事，",
    "依稀犹认隗嚣宫。"
  ],
  "ptype": null,
  "poetName": "许棠",
  "poetId": "79e0a1e55d8d45d6a3aa421b0ade4bd3",
  "form": "未知",
  "tags": [
    "06.唐代",
    "许棠"
  ]
}