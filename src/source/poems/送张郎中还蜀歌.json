{
  "_id": "4cdedae211be44c8ad692ee10665f7f5",
  "name": "送张郎中还蜀歌",
  "contents": [
    "秦家御史汉家郎，",
    "亲专两印征殊方。",
    "功成走马朝天子，",
    "伏槛论边若流水。",
    "晓离仙署趋紫微，",
    "夜接高儒读青史。",
    "泸南五将望君还，",
    "愿以天书示百蛮。",
    "曲栈重江初过雨，",
    "前旌后骑不同山。",
    "迎车拜舞多耆老，",
    "旧卒新营遍青草。",
    "塞口云生火候迟，",
    "烟中鹤唳军行早。",
    "黄花川下水交横，",
    "远映孤霞蜀国晴。",
    "邛竹笋长椒瘴起，",
    "荔枝花发杜鹃鸣。",
    "回首岷峨半天黑，",
    "传觞接膝何由得。",
    "空令豪士仰威名，",
    "无复贫交恃颜色。",
    "垂杨不动雨纷纷，",
    "锦帐胡瓶争送君。",
    "须臾醉起箫笳发，",
    "空见红旌入白云。"
  ],
  "ptype": null,
  "poetName": "卢纶",
  "poetId": "10008e7cd9434079b60c4f3e941d4f4f",
  "form": "未知",
  "tags": [
    "06.唐代",
    "卢纶"
  ]
}