{
  "_id": "eb40b6058f0e467fa7e7091e7185be3e",
  "name": "楠树为风雨所拔叹",
  "contents": [
    "倚江楠树草堂前，",
    "故老相传二百年。",
    "诛茅卜居总为此，",
    "五月仿佛闻寒蝉。",
    "东南飘风动地至，",
    "江翻石走流云气。",
    "干排雷雨犹力争，",
    "根断泉源岂天意。",
    "沧波老树性所爱，",
    "浦上童童一青盖。",
    "野客频留惧雪霜，",
    "行人不过听竽籁。",
    "虎倒龙颠委榛棘，",
    "泪痕血点垂胸臆。",
    "我有新诗何处吟，",
    "草堂自此无颜色。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}