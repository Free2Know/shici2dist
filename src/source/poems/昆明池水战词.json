{
  "_id": "48422bd27c464be494b40b863296a115",
  "name": "昆明池水战词",
  "contents": [
    "汪汪积水光连空，",
    "重叠细纹晴漾红。",
    "赤帝龙孙鳞甲怒，",
    "临流一盼生阴风。",
    "鼍鼓三声报天子，",
    "雕旌兽舰凌波起。",
    "雷吼涛惊白石山，",
    "石鲸眼裂蟠蛟死。",
    "溟池海浦俱喧豗。",
    "青帜白旌相次来。",
    "箭羽枪缨三百万，",
    "踏翻西海生尘埃。",
    "茂陵仙去菱花老，",
    "唼唼游鱼近烟岛。",
    "渺莽残阳钓艇归，",
    "绿头江鸭眠沙草。"
  ],
  "ptype": null,
  "poetName": "温庭筠",
  "poetId": "c510983e29d441038ad19df73266762d",
  "form": "词",
  "tags": [
    "06.唐代",
    "温庭筠"
  ]
}