{
  "_id": "5eb02026060242c39ce651400a071c64",
  "name": "病题二首",
  "contents": [
    "性灵慵懒百无能，",
    "唯被朝参遣夙兴。",
    "圣主优容恩未答，",
    "丹经疏阔病相陵。",
    "脾伤对客偏愁酒，",
    "眼暗看书每愧灯。",
    "进与时乖不知退，",
    "可怜身计谩腾腾。",
    "人间多事本难论，",
    "况是人间懒慢人。",
    "不解养生何怪病，",
    "已能知命敢辞贫。",
    "向空咄咄烦书字，",
    "举世滔滔莫问津。",
    "金马门前君识否，",
    "东方曼倩是前身。"
  ],
  "ptype": null,
  "poetName": "徐铉",
  "poetId": "f57e972c16904a6e8b4b47397470ec67",
  "form": "未知",
  "tags": [
    "06.唐代",
    "徐铉"
  ]
}