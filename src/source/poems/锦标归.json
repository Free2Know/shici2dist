{
  "_id": "75bc9300fde846dab1c5a358d9020465",
  "name": "锦标归",
  "contents": [
    "风搅长空，",
    "冷入寒云，",
    "正是严凝初至。",
    "围炉坐久，",
    "珠帘卷起，",
    "准拟六花飞砌。",
    "渐苒苒晴烟，",
    "更暗觉、远天开霁。",
    "阻琼瑶、不舞蓝田，",
    "但有蟾华铺地。",
    "想像如今剡溪，",
    "应误幽人访客，",
    "轻舟闲舣。",
    "翠幕登临处，",
    "散无限清兴，",
    "顿孤沈醉。",
    "念好景佳时，",
    "谩望极、祥霙为瑞。",
    "却梅花、知我心情，",
    "故把飞英飘坠。"
  ],
  "ptype": null,
  "poetName": "曹勋",
  "poetId": "1fb617acb3124806b75c4e78e2d499e8",
  "form": "未知",
  "tags": [
    "07.宋代",
    "曹勋"
  ]
}