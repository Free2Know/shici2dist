{
  "_id": "324dadf5d94c40e8b7d8fa214ff970d4",
  "name": "二王后－明祖宗之意也",
  "contents": [
    "二王后，",
    "彼何人，",
    "介公酅公为国宾，",
    "周武隋文之子孙。",
    "古人有言天下者，",
    "非是一人之天下。",
    "周亡天下传于隋，",
    "隋人失之唐得之。",
    "唐兴十叶岁二百，",
    "介公酅公世为客。",
    "明堂太庙朝享时，",
    "引居宾位备威仪。",
    "备威仪，",
    "助郊祭，",
    "高祖太宗之遗制。",
    "不独兴灭国，",
    "不独继绝世。",
    "欲令嗣位守文君，",
    "亡国子孙取为戒。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}