{
  "_id": "a4d814f5900745149a99b9f278854536",
  "name": "别草堂三绝句",
  "contents": [
    "正听山鸟向阳眠，",
    "黄纸除书落枕前。",
    "为感君恩须暂起，",
    "炉峰不拟住多年。",
    "久眠褐被为居士，",
    "忽挂绯袍作使君。",
    "身出草堂心不出，",
    "庐山未要勒《移文》。",
    "三间茅舍向山开，",
    "一带山泉绕舍回。",
    "山色泉声莫惆怅，",
    "三年官满却归来。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}