{
  "_id": "5b18278acc684e339e2a74708f505b76",
  "name": "兵后寻边三首",
  "contents": [
    "千里烟沙尽日昏，",
    "战余烧罢闭重门。",
    "新成剑戟皆农器，",
    "旧著衣裳尽血痕。",
    "卷地朔风吹白骨，",
    "柱天青气泣幽魂。",
    "自怜长策无人问，",
    "羞戴儒冠傍塞垣。",
    "旗头指处见黄埃，",
    "万马横驰鹘翅回。",
    "剑戟远腥凝血在，",
    "山河先暗阵云来。",
    "角声恶杀悲于哭，",
    "鼓势争强怒若雷。",
    "日暮却登寒垒望，",
    "饱鸱清啸伏尸堆。",
    "风怒边沙迸铁衣，",
    "胡儿胡马正骄肥。",
    "将军对阵谁教入，",
    "战士辞营不道归。",
    "新血溅红黏蔓草，",
    "旧骸堆白映寒晖。",
    "胸中纵有销兵术，",
    "欲向何门说是非？"
  ],
  "ptype": null,
  "poetName": "李山甫",
  "poetId": "3ee31834eade4516b4302a8c90754f01",
  "form": "未知",
  "tags": [
    "06.唐代",
    "李山甫"
  ]
}