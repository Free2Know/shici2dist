{
  "_id": "a91912c192304f63a189e8632c0b7f4f",
  "name": "郭处士击瓯歌",
  "contents": [
    "佶栗金虬石潭古，",
    "勺陂潋滟幽修语。",
    "湘君宝马上神云，",
    "碎佩丛铃满烟雨。",
    "吾闻三十六宫花离离，",
    "软风吹春星斗稀。",
    "玉晨冷磬破昏梦，",
    "天露未干香著衣。",
    "兰钗委坠垂云发，",
    "小响丁当逐回雪。",
    "晴碧烟滋重叠山，",
    "罗屏半掩桃花月。",
    "太平天子驻云车，",
    "龙炉勃郁双蟠拏。",
    "宫中近臣抱扇立，",
    "侍女低鬟落翠花。",
    "乱珠触续正跳荡，",
    "倾头不觉金乌斜。",
    "我亦为君长叹息，",
    "缄情远寄愁无色。",
    "莫沾香梦绿杨丝。",
    "千里春风正无力。"
  ],
  "ptype": null,
  "poetName": "温庭筠",
  "poetId": "c510983e29d441038ad19df73266762d",
  "form": "未知",
  "tags": [
    "06.唐代",
    "温庭筠"
  ]
}