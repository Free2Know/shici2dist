{
  "_id": "cd731103d16946f1bd33289a03a5f5c4",
  "name": "琵琶仙·自度曲",
  "contents": [
    "双桨来时，",
    "有人似、旧曲桃根桃叶。",
    "歌扇轻约飞花，",
    "蛾眉正奇绝。",
    "春渐远、汀洲自绿，",
    "更添了、几声啼鴂。",
    "十里扬州，",
    "三生杜牧，",
    "前事休说。",
    "又还是、宫烛分烟，",
    "奈愁里、匆匆换时节。",
    "都把一襟芳思，",
    "与空阶榆荚。",
    "千万缕、藏鸦细柳，",
    "为玉尊、起舞回雪。",
    "想见西出阳关，",
    "故人初别。"
  ],
  "ptype": null,
  "poetName": "姜夔",
  "poetId": "006805d4e4314e1f86a20933b13378ff",
  "form": "词",
  "tags": [
    "07.宋代",
    "姜夔"
  ]
}