{
  "_id": "5d7640cf7e8a477a98bdaa09d214a62e",
  "name": "凉州行",
  "contents": [
    "凉州四边沙皓皓，",
    "汉家无人开旧道。",
    "边头州县尽胡兵，",
    "将军别筑防秋城。",
    "万里人家皆已没，",
    "年年旌节发西京。",
    "多来中国收妇女，",
    "一半生男为汉语。",
    "蕃人旧日不耕犁，",
    "相学如今种禾黍。",
    "驱羊亦著锦为衣，",
    "为惜毡裘防斗时。",
    "养蚕缲茧成匹帛，",
    "那堪绕帐作旌旗。",
    "城头山鸡鸣角角，",
    "洛阳家家学胡乐。"
  ],
  "ptype": null,
  "poetName": "王建",
  "poetId": "e4c0f1b14bb84f5580d380c406f4ed58",
  "form": "未知",
  "tags": [
    "06.唐代",
    "王建"
  ]
}