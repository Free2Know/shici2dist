{
  "_id": "e55b328f3f2948ebbd0b6a0f0c9d92d5",
  "name": "上林春慢",
  "contents": [
    "帽落宫花，",
    "衣惹御香，",
    "凤辇晚来初过。",
    "鹤降诏飞，",
    "龙擎烛戏，",
    "端门万枝灯火。",
    "满城车马，",
    "对明月、有谁闲坐。",
    "任狂游，",
    "更许傍禁街，",
    "不局金锁。",
    "玉楼人、暗中掷果。",
    "珍帘下、笑著春衫袅娜。",
    "素蛾绕钗，",
    "轻蝉扑鬓，",
    "垂垂柳丝梅朵。",
    "夜阑饮散，",
    "但赢得、翠翘双亸。",
    "醉归来，",
    "又重向、晓窗梳裹。"
  ],
  "ptype": null,
  "poetName": "晁冲之",
  "poetId": "6287e4ae8eec4a9dbf87cb75dec4ea0c",
  "form": "词",
  "tags": [
    "07.宋代",
    "晁冲之"
  ]
}