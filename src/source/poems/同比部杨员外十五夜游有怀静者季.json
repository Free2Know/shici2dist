{
  "_id": "10f9b9e246774cc684d55a8d11dff3dd",
  "name": "同比部杨员外十五夜游有怀静者季",
  "contents": [
    "承明少休沐，",
    "建礼省文书。",
    "夜漏行人息，",
    "归鞍落日馀。",
    "悬知三五夕，",
    "万户千门辟。",
    "夜出曙翻归，",
    "倾城满南陌。",
    "陌头驰骋尽繁华，",
    "王孙公子五侯家。",
    "由来月明如白日，",
    "共道春灯胜百花。",
    "聊看侍中千宝骑，",
    "强识小妇七香车。",
    "香车宝马共喧阗，",
    "个里多情侠少年。",
    "竞向长杨柳市北，",
    "肯过精舍竹林前。",
    "独有仙郎心寂寞，",
    "却将宴坐为行乐。",
    "傥觉忘怀共往来，",
    "幸沾同舍甘藜藿。"
  ],
  "ptype": null,
  "poetName": "王维",
  "poetId": "37d898722e054cb28508509ddcd22139",
  "form": "未知",
  "tags": [
    "06.唐代",
    "王维"
  ]
}