{
  "_id": "5786f1da728246a782c5c74121f1f98e",
  "name": "嘲飞卿七首",
  "contents": [
    "曾见当垆一个人，",
    "入时装束好腰身。",
    "少年花蒂多芳思，",
    "只向诗中写取真。",
    "醉袂几侵鱼子缬，",
    "飘缨长罥凤凰钗。",
    "知君欲作闲情赋，",
    "应愿将身作锦鞋。",
    "翠蝶密偎金叉首，",
    "青虫危泊玉钗梁。",
    "愁生半额不开靥，",
    "只为多情团扇郎。",
    "柳烟梅雪隐青楼，",
    "残日黄鹂语未休。",
    "见说自能裁袙腹，",
    "不知谁更著帩头。",
    "愁机懒织同心苣，",
    "闷绣先描连理枝。",
    "多少风流词句里，",
    "愁中空咏早环诗。",
    "燕支山色重能轻，",
    "南阳水泽斗分明。",
    "不烦射雉先张翳，",
    "自有琴中威凤声。",
    "半岁愁中镜似荷，",
    "牵环撩鬓却须磨。",
    "花前不复抱瓶渴，",
    "月底还应琢刺歌。"
  ],
  "ptype": null,
  "poetName": "段成式",
  "poetId": "217ac612d4c24cad919261ba5c46d6e3",
  "form": "未知",
  "tags": [
    "06.唐代",
    "段成式"
  ]
}