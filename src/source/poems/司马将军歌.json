{
  "_id": "f101525e0d174c0dbd9213919b2cfe6d",
  "name": "司马将军歌",
  "contents": [
    "狂风吹古月，",
    "窃弄章华台。",
    "北落明星动光彩，",
    "南征猛将如云雷。",
    "手中电击倚天剑，",
    "直斩长鲸海水开。",
    "我见楼船壮心目，",
    "颇似龙骧下三蜀。",
    "扬兵习战张虎旗，",
    "江中白浪如银屋。",
    "身居玉帐临河魁，",
    "紫髯若戟冠崔嵬，",
    "细柳开营揖天子，",
    "始知灞上为婴孩。",
    "羌笛横吹阿亸回，",
    "向月楼中吹落梅。",
    "将军自起舞长剑，",
    "壮士呼声动九垓。",
    "功成献凯见明主，",
    "丹青画像麒麟台。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}