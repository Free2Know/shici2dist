{
  "_id": "01e2a13cb6fa45369fa859695e79886f",
  "name": "金谷园歌",
  "contents": [
    "石氏灭，",
    "金谷园中水流绝。",
    "当时豪右争骄侈，",
    "锦为步障四十里。",
    "东风吹花雪满川，",
    "紫气凝阁朝景妍。",
    "洛阳陌上人回首，",
    "丝竹飘飖入青天。",
    "晋武平吴恣欢燕，",
    "馀风靡靡朝廷变。",
    "嗣世衰微谁肯忧，",
    "二十四友日日空追游。",
    "追游讵可足，",
    "共惜年华促。",
    "祸端一发埋恨长，",
    "百草无情春自绿。"
  ],
  "ptype": null,
  "poetName": "韦应物",
  "poetId": "45a80c2fc73a4437b0b6c41a5fc10227",
  "form": "未知",
  "tags": [
    "06.唐代",
    "韦应物"
  ]
}