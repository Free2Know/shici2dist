{
  "_id": "12f022d48b8e403fa9c15fd8c9ceb5bf",
  "name": "酬于驸马二首",
  "contents": [
    "绮陌尘香曙色分，",
    "碧山如画又逢君。",
    "蛟藏秋月一片水，",
    "骥锁晴空千尺云。",
    "戚里旧知何驸马，",
    "诗家今得鲍参军。",
    "阳和本是烟霄曲，",
    "须向花间次第闻。",
    "芳时碧落心应断，",
    "今日清词事不同。",
    "瑶草秋残仙圃在，",
    "彩云天远凤楼空。",
    "晴花暖送金羁影，",
    "凉叶寒生玉簟风。",
    "长得闻诗欢自足，",
    "会看春露湿兰丛。"
  ],
  "ptype": null,
  "poetName": "杨巨源",
  "poetId": "37f6157b39fb437780684fb935928971",
  "form": "未知",
  "tags": [
    "06.唐代",
    "杨巨源"
  ]
}