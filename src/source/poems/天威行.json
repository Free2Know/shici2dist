{
  "_id": "9e45d7c9ce2c4b888e3087115e0157f1",
  "name": "天威行",
  "contents": [
    "蛮岭高，",
    "蛮海阔，",
    "去舸回艘投此歇。",
    "一夜舟人得梦间，",
    "草草相呼一时发。",
    "飓风忽起云颠狂，",
    "波涛摆掣鱼龙僵。",
    "海神怕急上岸走，",
    "山燕股栗入石藏。",
    "金蛇飞状霍闪过，",
    "白日倒挂银绳长。",
    "轰轰砢砢雷车转，",
    "霹雳一声天地战。",
    "风定云开始望看，",
    "万里青山分两片。",
    "车遥遥，",
    "马阗阗，",
    "平如砥，",
    "直如弦。",
    "云南八国万部落，",
    "皆知此路来朝天。",
    "耿恭拜出井底水，",
    "广利刺开山上泉。",
    "若论终古济物意，",
    "二将之功皆小焉。"
  ],
  "ptype": null,
  "poetName": "顾云",
  "poetId": "daf0de2805634e35957b08b23c965b0d",
  "form": "未知",
  "tags": [
    "06.唐代",
    "顾云"
  ]
}