{
  "_id": "b4e4e36f7e9c4e1599799b0c429f89af",
  "name": "人日寄杜二拾遗",
  "contents": [
    "人日题诗寄草堂，",
    "遥怜故人思故乡。",
    "柳条弄色不忍见，",
    "梅花满枝空断肠。",
    "身在远藩无所预，",
    "心怀百忧复千虑。",
    "今年人日空相忆，",
    "明年人日知何处。",
    "一卧东山三十春，",
    "岂知书剑老风尘。",
    "龙钟还忝二千石，",
    "愧尔东西南北人。"
  ],
  "ptype": null,
  "poetName": "高适",
  "poetId": "0d11fdc00e6841ed859f8a40f1a2c988",
  "form": "未知",
  "tags": [
    "06.唐代",
    "高适"
  ]
}