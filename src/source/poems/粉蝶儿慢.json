{
  "_id": "02934a2ee16c4e7292370fb6f2be45a7",
  "name": "粉蝶儿慢",
  "contents": [
    "宿雾藏春，",
    "馀寒带雨，",
    "占得群芳开晚。",
    "艳初弄秀，",
    "倚东风娇懒。",
    "隔叶黄鹂传好音，",
    "唤入深丛中探。",
    "数枝新，",
    "比昨朝、又早红稀香浅。",
    "眷恋。",
    "重来倚槛。",
    "当韶华、未可轻辜双眼。",
    "赏心随分乐，",
    "有清尊檀板。",
    "每岁嬉游能几日，",
    "莫使一生歌欠。",
    "忍因循、片花飞、又成春减。"
  ],
  "ptype": null,
  "poetName": "周邦彦",
  "poetId": "c7b22597f89148c9b025afbd20cb0861",
  "form": "词",
  "tags": [
    "07.宋代",
    "周邦彦"
  ]
}