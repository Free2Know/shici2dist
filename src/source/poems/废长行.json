{
  "_id": "3697e8e9289b466ea9dbea65ad7695b0",
  "name": "废长行",
  "contents": [
    "紫牙镂合方如斗，",
    "二十四星衔月口。",
    "贵人迷此华筵中，",
    "运木手交如阵斗。",
    "不算劳神运枯木，",
    "且废为官恤惸独。",
    "门前有吏吓孤穷，",
    "欲诉门深抱冤哭。",
    "耳厌人催坐衙早，",
    "才闻此戏身先到。",
    "理人似爱长行心，",
    "天下安平多草草。",
    "何当化局为明镜，",
    "挂在高堂辨邪正。",
    "何当化子作笔锋，",
    "常在手中行法令。",
    "莫令终日迷如此，",
    "不治生民负天子。"
  ],
  "ptype": null,
  "poetName": "赵抟",
  "poetId": "3b85189232ef48ccb9106a289c52dccf",
  "form": "未知",
  "tags": [
    "06.唐代",
    "赵抟"
  ]
}