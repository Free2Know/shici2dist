{
  "_id": "476a5172a3cb4008a0ccb81428f1fbf3",
  "name": "释闷",
  "contents": [
    "四海十年不解兵，",
    "犬戎也复临咸京。",
    "失道非关出襄野，",
    "扬鞭忽是过胡城。",
    "豺狼塞路人断绝。",
    "烽火照夜尸纵横。",
    "天子亦应厌奔走，",
    "群公固合思升平。",
    "但恐诛求不改辙，",
    "闻道嬖孽能全生。",
    "江边老翁错料事，",
    "眼暗不见风尘清。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}