{
  "_id": "c3c16ef189dd44aeb5ca59b3464e1122",
  "name": "飞燕篇",
  "contents": [
    "孝成皇帝本娇奢，",
    "行幸平阳公主家。",
    "可怜女儿三五许，",
    "丰茸惜是一园花。",
    "歌舞向来人不贵，",
    "一旦逢君感君意。",
    "君心见赏不见忘，",
    "姊妹双飞入紫房。",
    "紫房彩女不得见，",
    "专荣固宠昭阳殿。",
    "红妆宝镜珊瑚台，",
    "青琐银簧云母扇。",
    "日夕风传歌舞声，",
    "只扰长信忧人情。",
    "长信忧人气欲绝，",
    "君王歌吹终不歇。",
    "朝弄琼箫下彩云，",
    "夜踏金梯上明月。",
    "明月薄蚀阳精昏，",
    "娇妒倾城惑至尊。",
    "已见白虹横紫极，",
    "复闻飞燕啄皇孙。",
    "皇孙不死燕啄折，",
    "女弟一朝如火绝。",
    "明明天子咸戒之，",
    "赫赫宗周褒姒灭。",
    "古来贤圣叹狐裘，",
    "一国荒淫万国羞。",
    "安得上方断马剑，",
    "斩取朱门公子头。"
  ],
  "ptype": null,
  "poetName": "王翰",
  "poetId": "5974757d14544da7a0d385cac93ce602",
  "form": "未知",
  "tags": [
    "06.唐代",
    "王翰"
  ]
}