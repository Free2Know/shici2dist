{
  "_id": "3a83cc838d84415d8f057d560f59b0f1",
  "name": "石犀行",
  "contents": [
    "君不见秦时蜀太守，",
    "刻石立作三犀牛。",
    "自古虽有厌胜法，",
    "天生江水向东流。",
    "蜀人矜夸一千载，",
    "泛溢不近张仪楼。",
    "今年灌口损户口，",
    "此事或恐为神羞。",
    "终藉堤防出众力，",
    "高拥木石当清秋。",
    "先王作法皆正道，",
    "鬼怪何得参人谋。",
    "嗟尔三犀不经济，",
    "缺讹只与长川逝。",
    "但见元气常调和，",
    "自免洪涛恣凋瘵。",
    "安得壮士提天纲，",
    "再平水土犀奔茫。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}