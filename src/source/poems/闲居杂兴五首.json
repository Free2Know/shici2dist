{
  "_id": "cccdfc31724a4cb89a89e191afaeb920",
  "name": "闲居杂兴五首",
  "contents": [
    "虞韶九奏音犹在，",
    "只是巴童自弃遗。",
    "闲卧清秋忆师旷，",
    "好风摇动古松枝。",
    "一顾成周力有余，",
    "白云闲钓五溪鱼。",
    "中原莫道无麟凤，",
    "自是皇家结网疏。",
    "长爱真人王子乔，",
    "五松山月伴吹箫。",
    "从他浮世悲生死，",
    "独驾苍鳞入九霄。",
    "越里娃童锦作襦，",
    "艳歌声压郢中姝。",
    "无人说向张京兆，",
    "一曲江南十斛珠。",
    "云堆西望贼连营，",
    "分阃何当举义兵。",
    "莫道羔裘无壮节，",
    "古来成事尽书生。"
  ],
  "ptype": null,
  "poetName": "陈陶",
  "poetId": "ef39201e27bb4bc5ac905fba9fe1fb60",
  "form": "未知",
  "tags": [
    "06.唐代",
    "陈陶"
  ]
}