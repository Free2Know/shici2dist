{
  "_id": "2ecd978896c14e3fa050f78dadcad3cf",
  "name": "和杜中丞西禅院看花",
  "contents": [
    "一林堆锦映千灯，",
    "照眼牵情欲不胜。",
    "知倚晴明娇自足，",
    "解将颜色醉相仍。",
    "好风轻引香烟入，",
    "甘露才和粉艳凝。",
    "深处最怜莺蹂践，",
    "懒时先被蝶侵凌。",
    "对持真境应无取，",
    "分付空门又未能。",
    "迎日似翻红烧断，",
    "临流疑映绮霞层。",
    "幽含晚态怜丹桂，",
    "盛续春光识紫藤。",
    "每到花枝独惆怅，",
    "山东惟有杜中丞。"
  ],
  "ptype": null,
  "poetName": "杨巨源",
  "poetId": "37f6157b39fb437780684fb935928971",
  "form": "未知",
  "tags": [
    "06.唐代",
    "杨巨源"
  ]
}