{
  "_id": "01bb551b79af4ec8a6a0e83d3e37affa",
  "name": "送孔巢父谢病归游江东，兼呈李白",
  "contents": [
    "巢父掉头不肯住，",
    "东将入海随烟雾。",
    "诗卷长留天地间，",
    "钓竿欲拂珊瑚树。",
    "深山大泽龙蛇远，",
    "春寒野阴风景暮。",
    "蓬莱织女回云车，",
    "指点虚无是征路。",
    "自是君身有仙骨，",
    "世人那得知其故。",
    "惜君只欲苦死留，",
    "富贵何如草头露。",
    "蔡侯静者意有馀，",
    "清夜置酒临前除。",
    "罢琴惆怅月照席，",
    "几岁寄我空中书。",
    "南寻禹穴见李白，",
    "道甫问信今何如。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}