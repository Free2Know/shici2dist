{
  "_id": "de72ee39250e47e49298a3251acdeb21",
  "name": "送岭南崔侍御",
  "contents": [
    "我是北人长北望，",
    "每嗟南雁更南飞。",
    "君今又作岭南别，",
    "南雁北归君未归。",
    "洞主参承惊豸角，",
    "岛夷安集慕霜威。",
    "黄家贼用镩刀利，",
    "白水郎行旱地稀。",
    "蜃吐朝光楼隐隐，",
    "鳌吹细浪雨霏霏。",
    "毒龙蜕骨轰雷鼓，",
    "野象埋牙劚石矶。",
    "火布垢尘须火浣，",
    "木绵温软当绵衣。",
    "桄榔面碜槟榔涩，",
    "海气常昏海日微。",
    "蛟老变为妖妇女，",
    "舶来多卖假珠玑。",
    "此中无限相忧事，",
    "请为殷勤事事依。"
  ],
  "ptype": null,
  "poetName": "元稹",
  "poetId": "e04ddf3e16fd40a3bc351fd163098dda",
  "form": "未知",
  "tags": [
    "06.唐代",
    "元稹"
  ]
}