{
  "_id": "b2aa986356a4457eb7981788cc6815b1",
  "name": "伤吴中",
  "contents": [
    "馆娃宫中春已归，",
    "阖闾城头莺已飞。",
    "复见花开人又老，",
    "横塘寂寂柳依依。",
    "忆昔吴王在宫阙，",
    "馆娃满眼看花发。",
    "舞袖朝欺陌上春，",
    "歌声夜怨江边月。",
    "古来人事亦犹今，",
    "莫厌清觞与绿琴。",
    "独向西山聊一笑，",
    "白云芳草自知心。"
  ],
  "ptype": null,
  "poetName": "李嘉祐",
  "poetId": "c256d35ea8de4cbb869292361f80ed95",
  "form": "未知",
  "tags": [
    "06.唐代",
    "李嘉祐"
  ]
}