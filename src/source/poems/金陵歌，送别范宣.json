{
  "_id": "8cb92908a14f471a894cf877b90b9d83",
  "name": "金陵歌，送别范宣",
  "contents": [
    "石头巉岩如虎踞，",
    "凌波欲过沧江去。",
    "钟山龙盘走势来，",
    "秀色横分历阳树。",
    "四十馀帝三百秋，",
    "功名事迹随东流。",
    "白马小儿谁家子，",
    "泰清之岁来关囚。",
    "金陵昔时何壮哉，",
    "席卷英豪天下来。",
    "冠盖散为烟雾尽，",
    "金舆玉座成寒灰。",
    "扣剑悲吟空咄嗟，",
    "梁陈白骨乱如麻。",
    "天子龙沉景阳井，",
    "谁歌玉树后庭花。",
    "此地伤心不能道，",
    "目下离离长春草。",
    "送尔长江万里心，",
    "他年来访南山老。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}