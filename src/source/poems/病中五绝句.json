{
  "_id": "edde3aeb653441a3b95104b4f8e1b828",
  "name": "病中五绝句",
  "contents": [
    "世间生老病相随，",
    "此事心中久自知。",
    "今日行年将七十，",
    "犹须惭愧病来迟。",
    "方寸成灰鬓作丝，",
    "假如强健亦何为。",
    "家无忧累身无事，",
    "正是安闲好病时。",
    "李君墓上松应拱，",
    "元相池头竹尽枯。",
    "多幸乐天今始病，",
    "不知合要苦治无？",
    "[李、元皆予执友也。",
    "杓直少予八岁，",
    "即世已九年。",
    "微之少予七年，",
    "薨已八年矣。",
    "今予始病，",
    "得非幸乎。",
    "]目昏思寝即安眠，",
    "足软妨行便坐禅。",
    "身作医王心是药，",
    "不劳和扁到门前。",
    "交亲不要苦相忧，",
    "亦拟时时强出游。",
    "但有心情何用脚，",
    "陆乘肩舆水乘舟。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}