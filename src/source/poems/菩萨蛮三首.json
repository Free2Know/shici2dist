{
  "_id": "618660f929364021bbaf4f9829f476d0",
  "name": "菩萨蛮三首",
  "contents": [
    "金风簌簌敲梧井。",
    "画屏耿耿摇灯影。",
    "屋角日华明。",
    "树头乌鹊惊。",
    "年光流水去。",
    "青镜催迟暮。",
    "便欲泛仙槎。",
    "迢迢河汉赊。",
    "钱唐回首春狼藉。",
    "湖山依旧横金碧。",
    "何处是儿家。",
    "粉墙杨柳斜。",
    "佳期难暗卜。",
    "檀板传心曲。",
    "随意带宜男。",
    "就中应未堪。",
    "清江倒浸云峰巧。",
    "采菱渡口轻舟小。",
    "水面晚风香。",
    "蒹葭摇暖凉。",
    "潇湘人渐老。",
    "玉佩惊秋早。",
    "鸥鸟惯忘机。",
    "背人何处飞。",
    "以上邵亨贞作品《菩萨蛮》共3首"
  ],
  "ptype": null,
  "poetName": "邵亨贞",
  "poetId": "f040f8d33eee4f049092f14aaf7e32bb",
  "form": "词",
  "tags": [
    "08.元代",
    "邵亨贞"
  ]
}