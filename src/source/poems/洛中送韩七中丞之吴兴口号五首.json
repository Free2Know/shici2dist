{
  "_id": "7dbdeed9c40f4d9499e6dd8b48c1da34",
  "name": "洛中送韩七中丞之吴兴口号五首",
  "contents": [
    "昔年意气结群英，",
    "几度朝回一字行。",
    "海北江南零落尽，",
    "两人相见洛阳城。",
    "自从云散各东西，",
    "每日欢娱却惨凄。",
    "离别苦多相见少，",
    "一生心事在书题。",
    "今朝无意诉离杯，",
    "何况清弦急管催。",
    "本欲醉中轻远别，",
    "不知翻引酒悲来。",
    "骆驼桥上蘋风急，",
    "鹦鹉杯中箬下春。",
    "水碧山青知好处，",
    "开颜一笑向何人。",
    "溪中士女出笆篱，",
    "溪上鸳鸯避画旗。",
    "何处人间似仙境，",
    "春山携妓采茶时。"
  ],
  "ptype": null,
  "poetName": "刘禹锡",
  "poetId": "f708c5d8cf5d4324bdc3a709ea718fd3",
  "form": "未知",
  "tags": [
    "06.唐代",
    "刘禹锡"
  ]
}