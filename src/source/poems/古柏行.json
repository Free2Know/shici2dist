{
  "_id": "9ccd75a1ff3741c2b2286e8e2cc8d5b4",
  "name": "古柏行",
  "contents": [
    "孔明庙前有老柏，",
    "柯如青铜根如石。",
    "霜皮溜雨四十围，",
    "黛色参天二千尺。",
    "君臣已与时际会，",
    "树木犹为人爱惜。",
    "云来气接巫峡长，",
    "月出寒通雪山白。",
    "忆昨路绕锦亭东，",
    "先主武侯同閟宫。",
    "崔嵬枝干郊原古，",
    "窈窕丹青户牖空。",
    "落落盘踞虽得地，",
    "冥冥孤高多烈风。",
    "扶持自是神明力，",
    "正直原因造化功。",
    "大厦如倾要梁栋，",
    "万牛回首丘山重。",
    "不露文章世已惊，",
    "未辞翦伐谁能送。",
    "苦心岂免容蝼蚁，",
    "香叶终经宿鸾凤。",
    "志士幽人莫怨嗟，",
    "古来材大难为用。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}