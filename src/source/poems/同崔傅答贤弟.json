{
  "_id": "4b5059ada05148fdbd905f56302374ab",
  "name": "同崔傅答贤弟",
  "contents": [
    "洛阳才子姑苏客。",
    "桂苑（一作杜宛）殊非故（一作旧）乡陌。",
    "九江枫树几回青。",
    "一片扬州五湖白。",
    "扬州时有下江兵。",
    "兰陵镇前吹笛声。",
    "夜火人归富春郭。",
    "秋风鹤唳石头城。",
    "周郎陆弟为俦侣。",
    "对舞前溪歌白［纟宁］。",
    "曲几书留小史家。",
    "草堂棋赌山阴墅。",
    "衣冠若话外台臣。",
    "先数夫君席上珍。",
    "更闻台阁求三语。",
    "遥想风流第一人。"
  ],
  "ptype": null,
  "poetName": "王维",
  "poetId": "37d898722e054cb28508509ddcd22139",
  "form": "未知",
  "tags": [
    "06.唐代",
    "王维"
  ]
}