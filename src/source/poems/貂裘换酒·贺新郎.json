{
  "_id": "f578fb7aa666462a9ecd8c8edc01b042",
  "name": "貂裘换酒·贺新郎",
  "contents": [
    "笛唤春风起。",
    "向湖边、腊前折柳，",
    "问君何意。",
    "孤负梅花立晴昼，",
    "一舸凄凉雪底。",
    "但小阁、琴棋而已。",
    "佳客清朝留不住，",
    "为康庐、只在家窗里。",
    "湓浦去，",
    "两程耳。",
    "草堂旧日谈经地。",
    "更从容、南山北水，",
    "庾楼重倚。",
    "万卷心胸几今古，",
    "牛斗多年紫气。",
    "正江上、风寒如此。",
    "且趁霜天鲈鱼好，",
    "把貂裘、换酒长安市。",
    "明夜去，",
    "月千里。"
  ],
  "ptype": null,
  "poetName": "张辑",
  "poetId": "eba20fbd98694a59b03e377c749a5206",
  "form": "词",
  "tags": [
    "07.宋代",
    "张辑"
  ]
}