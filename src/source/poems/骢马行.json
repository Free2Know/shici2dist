{
  "_id": "c3a417b9f8ec42b6a5fecef9f3ddab34",
  "name": "骢马行",
  "contents": [
    "邓公马癖人共知，",
    "初得花骢大宛种。",
    "夙昔传闻思一见，",
    "牵来左右神皆竦。",
    "雄姿逸态何崷崒，",
    "顾影骄嘶自矜宠。",
    "隅目青荧夹镜悬，",
    "肉骏碨礌连钱动。",
    "朝来久试华轩下，",
    "未觉千金满高价。",
    "赤汗微生白雪毛，",
    "银鞍却覆香罗帕。",
    "卿家旧赐公取之，",
    "天厩真龙此其亚。",
    "昼洗须腾泾渭深，",
    "朝趋可刷幽并夜。",
    "吾闻良骥老始成，",
    "此马数年人更惊。",
    "岂有四蹄疾于鸟，",
    "不与八骏俱先鸣。",
    "时俗造次那得致，",
    "云雾晦冥方降精。",
    "近闻下诏喧都邑，",
    "肯使骐驎地上行。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}