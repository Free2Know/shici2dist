{
  "_id": "ec3f7ffca8f247a1b4727ab9a83c52f7",
  "name": "题郑十八著作丈",
  "contents": [
    "台州地阔海冥冥，",
    "云水长和岛屿青。",
    "乱后故人双别泪，",
    "春深逐客一浮萍。",
    "酒酣懒舞谁相拽，",
    "诗罢能吟不复听。",
    "第五桥东流恨水，",
    "皇陂岸北结愁亭。",
    "贾生对鵩伤王傅，",
    "苏武看羊陷贼庭。",
    "可念此翁怀直道，",
    "也沾新国用轻刑。",
    "祢衡实恐遭江夏，",
    "方朔虚传是岁星。",
    "穷巷悄然车马绝，",
    "案头干死读书萤。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}