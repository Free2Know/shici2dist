{
  "_id": "7d484cf766c443808eba8226f178cc4b",
  "name": "上元怀古二首",
  "contents": [
    "南朝天子爱风流，",
    "尽守江山不到头。",
    "总是战争收拾得，",
    "却因歌舞破除休。",
    "尧行道德终无敌，",
    "秦把金汤可自由。",
    "试问繁华何处有，",
    "雨苔烟草古城秋。",
    "争帝图王德尽衰，",
    "骤兴驰霸亦何为。",
    "君臣都是一场笑，",
    "家国共成千载悲。",
    "排岸远樯森似槊，",
    "落波残照赫如旗。",
    "今朝城上难回首，",
    "不见楼船索战时。"
  ],
  "ptype": null,
  "poetName": "李山甫",
  "poetId": "3ee31834eade4516b4302a8c90754f01",
  "form": "未知",
  "tags": [
    "06.唐代",
    "李山甫"
  ]
}