{
  "_id": "53f01870b70545508168fe4ab338e93e",
  "name": "杂曲歌辞·杨柳枝",
  "contents": [
    "凤楼高映绿阴阴，",
    "凝碧多含雨露深。",
    "莫谓一枝柔软力，",
    "几曾牵破别离心。",
    "馆娃宫畔响廊前，",
    "依托吴王养翠烟。",
    "剑去国亡台榭毁，",
    "却随红树噪秋蝉。",
    "浓低似中陶潜酒，",
    "软极如伤宋玉风。",
    "多谢将军绕营种，",
    "翠中闲卓战旗红。",
    "高僧爱惜遮江寺，",
    "游子伤残露野桥。",
    "争似着行垂上苑，",
    "碧桃红杏对摇摇。"
  ],
  "ptype": null,
  "poetName": "齐己",
  "poetId": "759693a9a6584b838ea6a6bfa0b9e490",
  "form": "未知",
  "tags": [
    "06.唐代",
    "齐己"
  ]
}