{
  "_id": "9c99a01f626945ba83e0e40eef0c4ce7",
  "name": "上留田行",
  "contents": [
    "行至上留田，",
    "孤坟何峥嵘。",
    "积此万古恨，",
    "春草不复生。",
    "悲风四边来，",
    "肠断白杨声。",
    "借问谁家地，",
    "埋没蒿里茔。",
    "古老向余言，",
    "言是上留田，",
    "蓬科马鬣今已平。",
    "昔之弟死兄不葬，",
    "他人于此举铭旌。",
    "一鸟死，",
    "百鸟鸣。",
    "一兽走，",
    "百兽惊。",
    "桓山之禽别离苦，",
    "欲去回翔不能征。",
    "田氏仓卒骨肉分，",
    "青天白日摧紫荆。",
    "交柯之木本同形，",
    "东枝憔悴西枝荣。",
    "无心之物尚如此，",
    "参商胡乃寻天兵。",
    "孤竹延陵，",
    "让国扬名。",
    "高风缅邈，",
    "颓波激清。",
    "尺布之谣，",
    "塞耳不能听。"
  ],
  "ptype": null,
  "poetName": "李白",
  "poetId": "1b59d554dd594c8497d9cceefaf73d61",
  "form": "未知",
  "tags": [
    "06.唐代",
    "李白"
  ]
}