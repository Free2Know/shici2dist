{
  "_id": "5ead146d98fa4f6994375b61f525ee07",
  "name": "于阗钟歌送灵彻上人归越",
  "contents": [
    "海中有国倾神功，",
    "烹金化成九乳钟。",
    "精气激射声冲瀜，",
    "护持海底诸鱼龙。",
    "声有感，",
    "神无方，",
    "连天云水无津梁。",
    "不知飞在灵嘉寺，",
    "一国之人皆若狂。",
    "东南之美天下传，",
    "环文万象无雕镌。",
    "有灵飞动不敢悬，",
    "锁在危楼五百年。",
    "有时清秋日正中，",
    "繁霜满地天无风。",
    "一声洞彻八音尽，",
    "万籁悄然星汉空。",
    "徒言凡质千钧重，",
    "一夫之力能振动。",
    "大鸣小鸣须在君，",
    "不击不考终不闻。",
    "高僧访古稽山曲，",
    "终日当之言不足。",
    "手提文锋百炼成，",
    "恐刜此钟无一声。"
  ],
  "ptype": null,
  "poetName": "窦庠",
  "poetId": "84cdf1a9b88c479abbdaeeab2544766f",
  "form": "未知",
  "tags": [
    "06.唐代",
    "窦庠"
  ]
}