{
  "_id": "fe23f08f54444d2eaeca19af853f69a3",
  "name": "送康洽入京进乐府歌",
  "contents": [
    "识子十年何不遇，",
    "只爱欢游两京路。",
    "朝吟左氏娇女篇，",
    "夜诵相如美人赋。",
    "长安春物旧相宜，",
    "小苑蒲萄花满枝。",
    "柳色偏浓九华殿，",
    "莺声醉杀五陵儿。",
    "曳裾此日从何所，",
    "中贵由来尽相许。",
    "白夹春衫仙吏赠，",
    "乌皮隐几台郎与。",
    "新诗乐府唱堪愁，",
    "御妓应传鳷鹊楼。",
    "西上虽因长公主，",
    "终须一见曲陵侯。"
  ],
  "ptype": null,
  "poetName": "李颀",
  "poetId": "a6c5740481924010b2b4eb097caa19df",
  "form": "未知",
  "tags": [
    "06.唐代",
    "李颀"
  ]
}