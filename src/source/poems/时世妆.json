{
  "_id": "a609ba4bc3e54a3685e4f6fde35b8123",
  "name": "时世妆",
  "contents": [
    "时世妆，",
    "时世妆，",
    "出自城中传四方。",
    "时世流行无远近，",
    "腮不施朱面无粉。",
    "乌膏注唇唇似泥，",
    "双眉画作八字低。",
    "妍媸黑白失本态，",
    "妆成尽似含悲啼。",
    "圆鬟无鬓堆髻样，",
    "斜红不晕赭面状。",
    "昔闻被发伊川中，",
    "辛有见之知有戎。",
    "元和妆梳君记取，",
    "髻堆面赭非华风。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}