{
  "_id": "d92c23dfae7c458b87c024726228ed30",
  "name": "咏手二首",
  "contents": [
    "妆成皓腕洗凝脂，",
    "背接红巾掬水时。",
    "薄雾袖中拈玉斝，",
    "斜阳屏上撚青丝。",
    "唤人急拍临前槛，",
    "摘杏高揎近曲池。",
    "好是琵琶弦畔见，",
    "细圆无节玉参差。",
    "撚玉搓琼软复圆，",
    "绿窗谁见上琴弦。",
    "慢笼彩笔闲书字，",
    "斜指瑶阶笑打钱。",
    "炉面试香添麝炷，",
    "舌头轻点贴金钿。",
    "象床珍簟宫棋处，",
    "拈定文楸占角边。"
  ],
  "ptype": null,
  "poetName": "赵光远",
  "poetId": "3a84bd3b5f7e410a9cd260a4cdb80f33",
  "form": "未知",
  "tags": [
    "06.唐代",
    "赵光远"
  ]
}