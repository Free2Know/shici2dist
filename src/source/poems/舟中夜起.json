{
  "_id": "d7a9c9222e9848ca86b377d796fae6a1",
  "name": "舟中夜起",
  "contents": [
    "微风萧萧吹菰蒲，",
    "开门看雨月满湖。",
    "舟人水鸟两同梦，",
    "大鱼惊窜如奔狐。",
    "夜深人物不相管，",
    "我独形影相嬉娱。",
    "暗潮生渚吊寒蚓，",
    "落月挂柳看悬蛛。",
    "此生忽忽忧患里，",
    "清境过眼能须臾。",
    "鸡鸣钟动百鸟散，",
    "船头击鼓还相呼。"
  ],
  "ptype": null,
  "poetName": "苏轼",
  "poetId": "a2dfeee3453b44a986f42154d40f53a5",
  "form": "七律",
  "tags": [
    "07.宋代",
    "苏轼"
  ]
}