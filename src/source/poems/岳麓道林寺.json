{
  "_id": "d7a796bceff1410ba28b6859bb761464",
  "name": "岳麓道林寺",
  "contents": [
    "石门迥接苍梧野，",
    "愁色阴深二妃寡。",
    "广殿崔嵬万壑间，",
    "长廓诘曲千岩下。",
    "静听林飞念佛鸟，",
    "细看壁画驮经马。",
    "暖日斜明螮蝀梁，",
    "湿烟散幂鸳鸯瓦。",
    "北方部落檀香塑，",
    "西国文书贝叶写。",
    "坏栏迸竹醉好题，",
    "窄路垂藤困堪把。",
    "沈裴笔力斗雄壮，",
    "宋杜词源两风雅。",
    "他方居士来施斋，",
    "彼岸上人投结夏。",
    "悲我未离扰扰徒，",
    "劝我休学悠悠者。",
    "何时得与刘遗民，",
    "同入东林远公社。"
  ],
  "ptype": null,
  "poetName": "韦蟾",
  "poetId": "2ff521b4593b4f79b8a81ebc16fc7e8d",
  "form": "未知",
  "tags": [
    "06.唐代",
    "韦蟾"
  ]
}