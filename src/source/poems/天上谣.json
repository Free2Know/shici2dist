{
  "_id": "31b9dc6cadf949888e5f0fbd69061c74",
  "name": "天上谣",
  "contents": [
    "天河夜转漂回星，",
    "银浦流云学水声。",
    "玉宫桂树花未落，",
    "仙妾采香垂佩缨。",
    "秦妃卷帘北窗晓，",
    "窗前植桐青凤小。",
    "王子吹笙鹅管长，",
    "呼龙耕烟种瑶草。",
    "粉霞红绶藕丝裙，",
    "青洲步拾兰苕春。",
    "东指羲和能走马，",
    "海尘新生石山下。"
  ],
  "ptype": null,
  "poetName": "李贺",
  "poetId": "a9fc5f44a7474857a8c6fe39ffbad132",
  "form": "未知",
  "tags": [
    "06.唐代",
    "李贺"
  ]
}