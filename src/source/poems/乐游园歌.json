{
  "_id": "b6667d247dc64488bf5c6f73611ec563",
  "name": "乐游园歌",
  "contents": [
    "乐游古园崒森爽，",
    "烟绵碧草萋萋长。",
    "公子华筵势最高，",
    "秦川对酒平如掌。",
    "长生木瓢示真率，",
    "更调鞍马狂欢赏。",
    "青春波浪芙蓉园，",
    "白日雷霆夹城仗。",
    "阊阖晴开昳荡荡，",
    "曲江翠幕排银榜。",
    "拂水低徊舞袖翻，",
    "缘云清切歌声上。",
    "却忆年年人醉时，",
    "只今未醉已先悲。",
    "数茎白发那抛得，",
    "百罚深杯亦不辞。",
    "圣朝亦知贱士丑，",
    "一物自荷皇天慈。",
    "此身饮罢无归处，",
    "独立苍茫自咏诗。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}