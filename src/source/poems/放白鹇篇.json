{
  "_id": "b675b16915824c31ac59549055126f0b",
  "name": "放白鹇篇",
  "contents": [
    "故人赠我绿绮琴，",
    "兼致白鹇鸟。",
    "琴是峄山桐，",
    "鸟出吴溪中。",
    "我心松石清霞里，",
    "弄此幽弦不能已。",
    "我心河海白云垂，",
    "怜此珍禽空自知。",
    "著书晚下麒麟阁，",
    "幼稚骄痴候门乐。",
    "乃言物性不可违，",
    "白鹇愁慕刷毛衣。",
    "玉徽闭匣留为念，",
    "六翮开笼任尔飞。"
  ],
  "ptype": null,
  "poetName": "宋之问",
  "poetId": "7c291600d311418b82540c7aad3f8f70",
  "form": "未知",
  "tags": [
    "06.唐代",
    "宋之问"
  ]
}