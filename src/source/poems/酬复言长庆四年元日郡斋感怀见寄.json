{
  "_id": "5f288a9b551a4352b9ebbe11d238c113",
  "name": "酬复言长庆四年元日郡斋感怀见寄",
  "contents": [
    "腊尽残销春又归，",
    "逢新别故欲沾衣。",
    "自惊身上添年纪，",
    "休系心中小是非。",
    "富贵祝来何所遂，",
    "聪明鞭得转无机。",
    "羞看稚子先拈酒，",
    "怅望平生旧采薇。",
    "去日渐加馀日少，",
    "贺人虽闹故人稀。",
    "椒花丽句闲重检，",
    "艾发衰容惜寸辉。",
    "苦思正旦酬白雪，",
    "闲观风色动青旂。",
    "千官仗下炉烟里，",
    "东海西头意独违。"
  ],
  "ptype": null,
  "poetName": "元稹",
  "poetId": "e04ddf3e16fd40a3bc351fd163098dda",
  "form": "未知",
  "tags": [
    "06.唐代",
    "元稹"
  ]
}