{
  "_id": "c69c33bb81e84ff883321a0840d2963a",
  "name": "和李秀才边庭四时怨",
  "contents": [
    "春风昨夜到榆关，",
    "故国烟花想已残。",
    "少妇不知归不得，",
    "朝朝应上望夫山。",
    "卢龙塞外草初肥，",
    "雁乳平芜晓不飞。",
    "乡国近来音信断，",
    "至今犹自著寒衣。",
    "八月霜飞柳半黄，",
    "蓬根吹断雁南翔。",
    "陇头流水关山月，",
    "泣上龙堆望故乡。",
    "朔风吹雪透刀瘢，",
    "饮马长城窟更寒。",
    "半夜火来知有敌，",
    "一时齐保贺兰山。"
  ],
  "ptype": null,
  "poetName": "卢汝弼",
  "poetId": "d733550476234010af36e066ae8a889f",
  "form": "未知",
  "tags": [
    "06.唐代",
    "卢汝弼"
  ]
}