{
  "_id": "452e732a36294aa3b91086062fd201ee",
  "name": "十二月一日三首",
  "contents": [
    "今朝腊月春意动，",
    "云安县前江可怜。",
    "一声何处送书雁，",
    "百丈谁家上水船。",
    "未将梅蕊惊愁眼，",
    "要取楸花媚远天。",
    "明光起草人所羡，",
    "肺病几时朝日边。",
    "寒轻市上山烟碧，",
    "日满楼前江雾黄。",
    "负盐出井此溪女，",
    "打鼓发船何郡郎。",
    "新亭举目风景切，",
    "茂陵著书消渴长。",
    "春花不愁不烂漫，",
    "楚客唯听棹相将。",
    "即看燕子入山扉，",
    "岂有黄鹂历翠微。",
    "短短桃花临水岸，",
    "轻轻柳絮点人衣。",
    "春来准拟开怀久，",
    "老去亲知见面稀。",
    "他日一杯难强进，",
    "重嗟筋力故山违。"
  ],
  "ptype": null,
  "poetName": "杜甫",
  "poetId": "8d8a925e68914c4e93ba72c4de5b17cd",
  "form": "未知",
  "tags": [
    "06.唐代",
    "杜甫"
  ]
}