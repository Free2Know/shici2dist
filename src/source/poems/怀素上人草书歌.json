{
  "_id": "1581892f35f94c7fab574eaed7ef29e8",
  "name": "怀素上人草书歌",
  "contents": [
    "吾观文士多利用，",
    "笔精墨妙诚堪重。",
    "身上艺能无不通，",
    "就中草圣最天纵。",
    "有时兴酣发神机，",
    "抽毫点墨纵横挥。",
    "风声吼烈随手起，",
    "龙蛇迸落空壁飞。",
    "连拂数行势不绝，",
    "藤悬查蹙生奇节。",
    "划然放纵惊云涛，",
    "或时顿挫萦毫发。",
    "自言转腕无所拘，",
    "大笑羲之用阵图。",
    "狂来纸尽势不尽，",
    "投笔抗声连叫呼。",
    "信知鬼神助此道，",
    "墨池未尽书已好。",
    "行路谈君口不容，",
    "满堂观者空绝倒。",
    "所恨时人多笑声，",
    "唯知贱实翻贵名。",
    "观尔向来三五字，",
    "颠奇何谢张先生。"
  ],
  "ptype": null,
  "poetName": "鲁收",
  "poetId": "2b88f53edc4a4510ac65ecab2fefe2c4",
  "form": "未知",
  "tags": [
    "06.唐代",
    "鲁收"
  ]
}