{
  "_id": "dcdc85dedbc84a1786f2f070128f289b",
  "name": "水夫谣",
  "contents": [
    "苦哉生长当驿边，",
    "官家使我牵驿船。",
    "辛苦日多乐日少，",
    "水宿沙行如海鸟。",
    "逆风上水万斛重，",
    "前驿迢迢后淼淼。",
    "半夜缘堤雪和雨，",
    "受他驱遣还复去。",
    "衣寒衣湿披短蓑，",
    "臆穿足裂忍痛何。",
    "到明辛苦无处说，",
    "齐声腾踏牵船出。",
    "一间茆屋何所直，",
    "父母之乡去不得。",
    "我愿此水作平田，",
    "长使水夫不怨天。"
  ],
  "ptype": null,
  "poetName": "王建",
  "poetId": "e4c0f1b14bb84f5580d380c406f4ed58",
  "form": "未知",
  "tags": [
    "06.唐代",
    "王建"
  ]
}