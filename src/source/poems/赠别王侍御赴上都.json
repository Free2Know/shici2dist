{
  "_id": "b5789ddbbbf04060b483797ab402d981",
  "name": "赠别王侍御赴上都",
  "contents": [
    "翩翩马上郎，",
    "执简佩银章。",
    "西向洛阳归鄠杜，",
    "回头结念莲花府。",
    "朝辞芳草万岁街，",
    "暮宿春山一泉坞。",
    "青青树色傍行衣，",
    "乳燕流莺相间飞。",
    "远过三峰临八水，",
    "幽寻佳赏偏如此。",
    "残花片片细柳风，",
    "落日疏钟小槐雨。",
    "相思掩泣复何如，",
    "公子门前人渐疏。",
    "幸有心期当小暑，",
    "葛衣纱帽望回车。"
  ],
  "ptype": null,
  "poetName": "韩翃",
  "poetId": "135a4148450d4726a0b138479ebc3f64",
  "form": "未知",
  "tags": [
    "06.唐代",
    "韩翃"
  ]
}