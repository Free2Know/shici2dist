{
  "_id": "d88082038a624bd6b75038a2a5fab8e7",
  "name": "杭州天竺、灵隐二寺顷岁亦布衣……",
  "contents": [
    "翠岩幽谷高低寺，",
    "十里松风碧嶂连。",
    "开尽春花芳草涧，",
    "遍通秋水月明泉。",
    "石文照日分霞壁，",
    "竹影侵云拂暮烟。",
    "时有猿猱扰钟磬，",
    "老僧无复得安禅。",
    "人烟不隔江城近，",
    "水石虽清海气深。",
    "波动只观罗刹相，",
    "静居难识梵王心。",
    "鱼扃昼锁龙宫宝，",
    "雁塔高摩欲界金。",
    "近日尤闻重雕饰，",
    "世人遥礼二檀林。"
  ],
  "ptype": null,
  "poetName": "李绅",
  "poetId": "e78651d06bfe4cd2969a9a2ef5095827",
  "form": "未知",
  "tags": [
    "06.唐代",
    "李绅"
  ]
}