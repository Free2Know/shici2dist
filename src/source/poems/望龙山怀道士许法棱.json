{
  "_id": "753131e9907e4fe985af05d61ab1aed4",
  "name": "望龙山怀道士许法棱",
  "contents": [
    "心惆怅，",
    "望龙山。",
    "云之际，",
    "鸟独还。",
    "悬崖绝壁几千丈，",
    "绿萝袅袅不可攀。",
    "龙山高，",
    "谁能践。",
    "灵原中，",
    "苍翠晚。",
    "岚烟瀑水如向人，",
    "终日迢迢空在眼。",
    "中有一人披霓裳，",
    "诵经山顶飧琼浆。",
    "空林闲坐独焚香，",
    "真官列侍俨成行。",
    "朝入青霄礼玉堂，",
    "夜扫白云眠石床。",
    "桃花洞里居人满，",
    "桂树山中住日长，",
    "龙山高高遥相望。"
  ],
  "ptype": null,
  "poetName": "刘长卿",
  "poetId": "8fb91cedc6274daba50e589c0dde93b7",
  "form": "未知",
  "tags": [
    "06.唐代",
    "刘长卿"
  ]
}