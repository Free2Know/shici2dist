{
  "_id": "a76e5eddd04b4d75a6d78d8e682515c5",
  "name": "感旧并序",
  "contents": [
    "故李侍郎杓直，",
    "长庆元年春薨。",
    "元相公微之，",
    "大和六年秋薨。",
    "崔侍郎晦叔，",
    "大和七年夏薨。",
    "刘尚书梦得，",
    "会昌二年秋薨。",
    "四君子，",
    "予之执友也，",
    "二十年间，",
    "凋零共尽，",
    "唯予衰病，",
    "至今独存，",
    "因咏悲怀，",
    "题为感旧。",
    "晦叔坟荒草已陈，",
    "梦得墓湿土犹新。",
    "微之捐馆将一纪，",
    "杓直归丘二十春。",
    "城中虽有故第宅，",
    "庭芜园废生荆榛。",
    "箧中亦有旧书札，",
    "纸穿字蠹成灰尘。",
    "平生定交取人窄，",
    "屈指相知唯五人。",
    "四人先去我在后，",
    "一枝蒲柳衰残身。",
    "岂无晚岁新相识，",
    "相识面亲心不亲。",
    "人生莫羡苦长命，",
    "命长感旧多悲辛。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}