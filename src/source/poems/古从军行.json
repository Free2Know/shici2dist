{
  "_id": "4543278c1c6647f4b09227d99bd6c67d",
  "name": "古从军行",
  "contents": [
    "白日登山望烽火，",
    "黄昏饮马傍交河。",
    "行人刁斗风沙暗，",
    "公主琵琶幽怨多。",
    "野营万里无城郭，",
    "雨雪纷纷连大漠。",
    "胡雁哀鸣夜夜飞，",
    "胡儿眼泪双双落。",
    "闻道玉门犹被遮，",
    "应将性命逐轻车。",
    "年年战骨埋荒处，",
    "空见蒲桃入汉家。"
  ],
  "ptype": null,
  "poetName": "李颀",
  "poetId": "a6c5740481924010b2b4eb097caa19df",
  "form": "七律",
  "tags": [
    "06.唐代",
    "李颀"
  ]
}