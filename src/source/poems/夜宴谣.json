{
  "_id": "6ebc9aaba6e247e8861dda3f692e9cc7",
  "name": "夜宴谣",
  "contents": [
    "长钗坠发双蜻蜓，",
    "碧尽山斜开画屏。",
    "虬须公子五侯客，",
    "一饮千钟如建瓴。",
    "鸾咽姹唱圆无节，",
    "眉敛湘烟袖回雪。",
    "清夜恩情四座同，",
    "莫令沟水东西别。",
    "亭亭蜡泪香珠残，",
    "暗露晓风罗幕寒。",
    "飘飖戟带俨相次，",
    "二十四枝龙画竿。",
    "裂管萦弦共繁曲，",
    "芳樽细浪倾春醁。",
    "高楼客散杏花多，",
    "脉脉新蟾如瞪目。"
  ],
  "ptype": null,
  "poetName": "温庭筠",
  "poetId": "c510983e29d441038ad19df73266762d",
  "form": "未知",
  "tags": [
    "06.唐代",
    "温庭筠"
  ]
}