{
  "_id": "5321da0b0d43482ea4899ac45e2a4146",
  "name": "洞庭山维谅上人院阶前孤生橘树歌",
  "contents": [
    "洞庭仙山但生橘，",
    "不生凡木与梨栗。",
    "真子无私自不栽，",
    "感得一株阶下出。",
    "细叶繁枝委露新，",
    "四时常绿不关春。",
    "若言此物无道性，",
    "何意孤生来就人。",
    "二月三月山初暖，",
    "最爱低檐数枝短。",
    "白花不用乌衔来，",
    "自有风吹手中满。",
    "九月十月争破颜，",
    "金实离离色殷殷，",
    "一夜天晴香满山。",
    "天生珍木异于俗，",
    "俗士来逢不敢触。",
    "清阴独步禅起时，",
    "徙倚前看看不足。"
  ],
  "ptype": null,
  "poetName": "皎然",
  "poetId": "a5afe9c958b94f8fb0cef564a238e23e",
  "form": "未知",
  "tags": [
    "06.唐代",
    "皎然"
  ]
}