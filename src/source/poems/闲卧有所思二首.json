{
  "_id": "bd95b492b5b647f984d306022a12e124",
  "name": "闲卧有所思二首",
  "contents": [
    "向夕搴帘卧枕琴，",
    "微凉入户起开襟。",
    "偶因明月清风夜，",
    "忽想迁臣逐客心。",
    "何处投荒初恐惧？",
    "谁人绕泽正悲吟？",
    "始知洛下分司坐，",
    "一日安闲直万金。",
    "权门要路是身灾，",
    "散地闲居少祸胎。",
    "今日怜君岭南去，",
    "当时笑我洛中来。",
    "虫全性命缘无毒，",
    "木尽天年为不才。",
    "大抵吉凶多自致，",
    "李斯一去二疏回。"
  ],
  "ptype": null,
  "poetName": "白居易",
  "poetId": "61c661a769a04e409e99836b8f4a8f79",
  "form": "未知",
  "tags": [
    "06.唐代",
    "白居易"
  ]
}