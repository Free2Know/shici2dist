{
  "_id": "0104f3c8c6934e4c8a49ab7f8ce98e59",
  "name": "燕台四首·夏",
  "contents": [
    "前阁雨帘愁不卷，",
    "后堂芳树阴阴见。",
    "石城景物类黄泉，",
    "夜半行郎空柘弹。",
    "绫扇唤风阊阖天，",
    "轻帷翠幕波渊旋。",
    "蜀魂寂寞有伴未，",
    "几夜瘴花开木棉。",
    "桂宫留影光难取，",
    "嫣薰兰破轻轻语。",
    "直教银汉堕怀中，",
    "未遣星妃镇来去。",
    "浊水清波何异源，",
    "济河水清黄河浑。",
    "安得薄雾起缃裙，",
    "手接云輧呼太君。"
  ],
  "ptype": null,
  "poetName": "李商隐",
  "poetId": "2771bb31ded849bdac8207fbb5785a3a",
  "form": "未知",
  "tags": [
    "06.唐代",
    "李商隐"
  ]
}