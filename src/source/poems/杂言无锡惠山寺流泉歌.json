{
  "_id": "ed5a98dedfd740009b6b278864a3c1b9",
  "name": "杂言无锡惠山寺流泉歌",
  "contents": [
    "寺有泉兮泉在山，",
    "锵金鸣玉兮长潺潺。",
    "作潭镜兮澄寺内，",
    "泛岩花兮到人间。",
    "土膏脉动知春早，",
    "隈隩阴深长苔草。",
    "处处萦回石磴喧，",
    "朝朝盥漱山僧老。",
    "僧自老，",
    "松自新。",
    "流活活，",
    "无冬春。",
    "任疏凿兮与汲引，",
    "若有意兮山中人。",
    "偏依佛界通仙境，",
    "明灭玲珑媚林岭。",
    "宛如太室临九潭，",
    "讵减天台望三井。",
    "我来结绶未经秋，",
    "已厌微官忆旧游。",
    "且复迟回犹未去，",
    "此心只为灵泉留。"
  ],
  "ptype": null,
  "poetName": "皇甫冉",
  "poetId": "2ba2e98104ff4f82b7c02921e5cd0e6a",
  "form": "未知",
  "tags": [
    "06.唐代",
    "皇甫冉"
  ]
}