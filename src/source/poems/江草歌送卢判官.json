{
  "_id": "f3564f576b1543efb9d2d24d77d759ad",
  "name": "江草歌送卢判官",
  "contents": [
    "江皋兮春早，",
    "江上兮芳草。",
    "杂蘼芜兮杜蘅，",
    "作丛秀兮欲罗生。",
    "被遥隰兮经长衍，",
    "雨中深兮烟中浅。",
    "目眇眇兮增愁，",
    "步迟迟兮堪搴。",
    "澧之浦兮湘之滨，",
    "思夫君兮送美人。",
    "吴洲曲兮楚乡路，",
    "远孤城兮依独戍。",
    "新月能分裛露时，",
    "夕阳照见连天处。",
    "问君行迈将何之，",
    "淹泊沿洄风日迟。",
    "处处汀洲有芳草，",
    "王孙讵肯念归期。"
  ],
  "ptype": null,
  "poetName": "皇甫冉",
  "poetId": "2ba2e98104ff4f82b7c02921e5cd0e6a",
  "form": "未知",
  "tags": [
    "06.唐代",
    "皇甫冉"
  ]
}