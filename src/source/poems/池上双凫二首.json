{
  "_id": "f3dfbe9ee4b8412ab7e1284ce7fc4f71",
  "name": "池上双凫二首",
  "contents": [
    "碧池悠漾小凫雏，",
    "两两依依只自娱。",
    "钓艇忽移还散去，",
    "寒鸱有意即相呼。",
    "可怜翡翠归云髻，",
    "莫羡鸳鸯入画图。",
    "幸是羽毛无取处，",
    "一生安稳老菰蒲。",
    "双凫狎得傍池台，",
    "戏藻衔蒲远又回。",
    "敢为稻粱凌险去，",
    "幸无鹰隼触波来。",
    "万丝春雨眠时乱，",
    "一片浓萍浴处开。",
    "不在笼栏夜仍好，",
    "月汀星沼剩裴回。"
  ],
  "ptype": null,
  "poetName": "吴融",
  "poetId": "c8fcad51e3264dc8a7c8162344d3b0e9",
  "form": "未知",
  "tags": [
    "06.唐代",
    "吴融"
  ]
}