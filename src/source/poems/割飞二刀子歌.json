{
  "_id": "1fe96e58d0444453a7a0cdb1c9c5ee27",
  "name": "割飞二刀子歌",
  "contents": [
    "我家有翦刀，",
    "人云鬼国铁。",
    "裁罗裁绮无钝时，",
    "用来三年一股折。",
    "南中匠人淳用钢，",
    "再令盘屈随手伤。",
    "改锻割飞二刀子，",
    "色迎霁雪锋含霜。",
    "两条神物秋冰薄，",
    "刃淬初蟾鞘金错。",
    "越戟吴钩不足夸，",
    "斩犀切玉应怀怍。",
    "日试曾磨汉水边，",
    "掌中恄栗声冷然。",
    "神惊魄悸却收得，",
    "刃头已吐微微烟。",
    "刀乎刀乎何烨烨，",
    "魑魅须藏怪须慑。",
    "若非良工变尔形，",
    "只向裁缝委箱箧。"
  ],
  "ptype": null,
  "poetName": "卢纶",
  "poetId": "10008e7cd9434079b60c4f3e941d4f4f",
  "form": "未知",
  "tags": [
    "06.唐代",
    "卢纶"
  ]
}