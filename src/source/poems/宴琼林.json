{
  "_id": "e8edbbb5abca4115898670bfaff0436a",
  "name": "宴琼林",
  "contents": [
    "霜月和银灯，",
    "乍送目楼台，",
    "星汉高下。",
    "爱东风、已暖绮罗香，",
    "竞走去来车马。",
    "红莲万斛，",
    "开尽处、长安一夜。",
    "少年郎、两两桃花面，",
    "有馀光相借。",
    "因甚灵山在此，",
    "是何人、能运神化。",
    "对景便作神仙会，",
    "恐云軿且驾。",
    "思曾侍、龙楼俯览，",
    "笑声远、洞天飞斝。",
    "向东来、尤幸时如故，",
    "群芳未开谢。"
  ],
  "ptype": null,
  "poetName": "黄裳",
  "poetId": "b15300d80a0d4382992c3927291e59cd",
  "form": "词",
  "tags": [
    "07.宋代",
    "黄裳"
  ]
}